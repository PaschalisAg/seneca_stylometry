Ne toga cordylis et paenula desit olivis  Aut inopem metuat sordida blatta famem,  Perdite Niliacas, Musae, mea damna, papyros:  Postulat, ecce, novos ebria bruma sales.  Non mea magnanimo depugnat tessera telo,  Senio nec nostrum cum cane quassat ebur:  Haec mihi charta nuces, haec est mihi charta fritillus:  Alea nec damnum nec facit ista lucrum.  

Nasutus sis usque licet, sis denique nasus,  Quantum noluerat ferre rogatus Atlans,  Et possis ipsum tu deridere Latinum:  Non potes in nugas dicere plura meas,  Ipse ego quam dixi. Quid dentem dente iuvabit  Rodere? carne opus est, si satur esse velis.  Ne perdas operam: qui se mirantur, in illos  Virus habe, nos haec novimus esse nihil.  Non tamen hoc nimium nihil est, si candidus aure,  Nec matutina si mihi fronte venis.   

Omnis in hoc gracili Xeniorum turba libello  Constabit nummis quattuor empta tibi.  Quattuor est nimium? poterit constare duobus,  Et faciet lucrum bybliopola Tryphon.  Haec licet hospitibus pro munere disticha mittas,  Si tibi tam rarus, quam mihi, nummus erit.  Addita per titulos sua nomina rebus habebis:  Praetereas, si quid non facit ad stomachum.  
 Tus
Serus ut aetheriae Germanicus imperet aulae  Utque diu terris, da pia tura Iovi.  
 Piper
Cerea quae patulo lucet ficedula lumbo,  Cum tibi sorte datur, si sapis, adde piper.  
 Alica
Nos alicam, poterit mulsum tibi mittere dives.  Si tibi noluerit mittere dives, emes.  
 Faba
Si spumet rubra conchis tibi pallida testa,  Lautorum cenis saepe negare potes.  
 Far
Inbue plebeias Clusinis pultibus ollas,  Ut satur in vacuis dulcia musta bibas.  
 Lens
Accipe Niliacam, Pelusia munera, lentem:  Vilior est alica, carior illa faba.  
 Simila
Nec dotes similae possis numerare nec usus,  Pistori totiens cum sit et apta coco.   
 Hordeum
Mulio quod non det tacituris, accipe, mulis.  Haec ego coponi, non tibi dona dedi.  
 Frumentum
Tercentum Libyci modios de messe coloni  Sume, suburbanus ne moriatur ager.  
 Betae
Ut sapiant fatuae, fabrorum prandia, betae,  O quam saepe petet vina piperque cocus!  
 Lactucae
Cludere quae cenas lactuca solebat avorum,  Dic mihi, cur nostras inchoat illa dapes?  
 Ligna acapna
Si vicina tibi Nomento rura coluntur,  Ad villam moneo, rustice, ligna feras.  
 Rapa
Haec tibi brumali gaudentia frigore rapa  Quae damus, in caelo Romulus esse solet.  
 Fascis coliculi
Ne tibi pallentes moveant fastidia caules,  Nitrata viridis brassica fiat aqua.  
 Porri sectivi
Fila Tarentini graviter redolentia porri  Edisti quotiens, oscula clusa dato.  
 Porri capitati
Mittit praecipuos nemoralis Aricia porros:  In niveo virides stipite cerne comas.  
 Napi
Hos Amiternus ager felicibus educat hortis:  Nursinas poteris parcius esse pilas.   
 Asparagi
Mollis in aequorea quae crevit spina Ravenna,  Non erit incultis gratior asparagis.  
 Uvae duracinae
Non habilis cyathis et inutilis uva Lyaeo,  Sed non potanti me tibi nectar ero.  
 Ficus Chiae
Chia seni similis Baccho, quem Setia misit,  Ipsa merum secum portat et ipsa salem.  
 Cydonea
Si tibi Cecropio saturata Cydonea melle  Ponentur, dicas: 'Haec melimela placent.'  
 Nuces pineae
Poma sumus Cybeles: procul hinc discede, viator,  Ne cadat in miserum nostra ruina caput.  
 Sorba
Sorba sumus, molles nimium tendentia ventres:  Aptius haec puero, quam tibi, poma dabis.  
 Petalium caryotarum
Aurea porrigitur Iani caryota Kalendis;  Sed tamen hoc munus pauperis esse solet.  
 Vas cottanorum
Haec tibi quae torta venerunt condita meta,  Si maiora forent cottana, ficus erat.  
 Vas Damascenorum
Pruna peregrinae carie rugosa senectae  Sume: solent duri solvere ventris onus.  
 Caseus Lunensis
Caseus Etruscae signatus imagine Lunae  Praestabit pueris prandia mille tuis.   
 Caseus Vestinus
Si sine carne voles ientacula sumere frugi,  Haec tibi Vestino de grege massa venit.  
 Caseus fumosus
Non quemcumque focum nec fumum caseus omnem,  Sed Velabrensem qui bibit, ille sapit.  
 Casei Trebulani
Trebula nos genuit; commendat gratia duplex,  Sive levi flamma, sive domamur aqua.  
 Bulbi
Cum sit anus coniunx et sint tibi mortua membra,  Nil aliud bulbis quam satur esse potes.  
 Lucanicae
Filia Picenae venio Lucanica porcae:  Pultibus hinc niveis grata corona datur.  
 Cistella olivarum
Haec, quae Picenis venit subducta trapetis,  Inchoat atque eadem finit oliva dapes.  
 Mala citrea
Aut Corcyraei sunt haec de frondibus horti,  Aut haec Massyli poma draconis erant.  
 Colustrum
Subripuit pastor quae nondum stantibus haedis  De primo matrum lacte colustra damus.  
 Haedus
Lascivum pecus et viridi non utile Baccho  Det poenas; nocuit iam tener ille deo.  
 Ova
Candida si croceos circumfluit unda vitellos,  Hesperius scombri temperet ova liquor.   
 Porcellus lactans
Lacte mero pastum pigrae mihi matris alumnum  Ponat, et Aetolo de sue dives edat.  
 Apyrina et tubures
Non tibi de Libycis tubures et apyrina ramis,  De Nomentanis sed damus arboribus.  
 Idem
Lecta suburbanis mittuntur apyrina ramis  Et vernae tubures. Quid tibi cum Libycis?  
 Sumen
Esse putes nondum sumen: sic ubere largo  Et fluit et vivo lacte papilla tumet.  
 Pulli gallinacei
Si Libycae nobis volucres et Phasides essent,  Acciperes, at nunc accipe chortis aves.  
 Persica praecocia
Vilia maternis fueramus Persica ramis:  Nunc in adoptivis Persica cara sumus.  
 Panes Picentini
Picentina Ceres niveo sic nectare crescit,  Ut levis accepta spongia turget aqua.  
 Boleti
Argentum atque aurum facilest laenamque togamque  Mittere: boletos mittere difficilest.  
 Ficedulae
Cum me ficus alat, cum pascar dulcibus uvis,  Cur potius nomen non dedit uva mihi?  
 Terrae tubera
Rumpimus altricem tenero quae vertice terram  Tubera, boletis poma secunda sumus.   
 Turdorum decuria
Texta rosis fortasse tibi vel divite nardo,  At mihi de turdis facta corona placet.  
 Anates
Tota quidem ponatur anas; sed pectore tantum  Et cervice sapit: cetera redde coco.  
 Turtures
Cum pinguis mihi turtur erit, lactuca valebis:  Et cocleas tibi habe. Perdere nolo famem.  
 Perna
Cerretana mihi fiat vel missa licebit  De Menapis: lauti de petasone vorent.  
 Petaso
Musteus est: propera, caros nec differ amicos.  Nam mihi cum vetulo sit petasone nihil.  
 Volva
Te fortasse magis capiat de virgine porca;  Me materna gravi de sue volva capit.  
 Colocasia
Niliacum ridebis holus lanasque sequaces,  Inproba cum morsu fila manuque trahes.  
 Iecur anserinum
Aspice, quam tumeat magno iecur ansere maius!  Miratus dices: 'Hoc, rogo, crevit ubi?'  
 Glires
Tota mihi dormitur hiems et pinguior illo  Tempore sum, quo me nil nisi somnus alit.  
 Cuniculi
Gaudet in effossis habitare cuniculus antris.  Monstravit tacitas hostibus ille vias.   
 Attagenae
Inter sapores fertur alitum primus  Ionicarum gustus attagenarum.  
 Gallinae altiles
Pascitur et dulci facilis gallina farina,  Pascitur et tenebris. Ingeniosa gula est.  
 Capones
Ne nimis exhausto macresceret inguine gallus,  Amisit testes. Nunc mihi gallus erit.  
 Idem
Succumbit sterili frustra gallina marito.  Hunc matris Cybeles esse decebat avem.  
 Perdices
Ponitur Ausoniis avis haec rarissima mensis:  Hanc in piscina ludere saepe soles.  
 Columbini
Ne violes teneras periuro dente columbas,  Tradita si Gnidiae sunt tibi sacra deae.  
 Palumbi
Inguina torquati tardant hebetantque palumbi:  Non edat hanc volucrem qui cupit esse salax.  
 Galbuli
Galbina decipitur calamis et retibus ales,  Turget adhuc viridi cum rudis uva mero.  
 Cattae
Pannonicas nobis numquam dedit Umbria cattas:  Mavult haec dominae mittere dona Pudens.  
 Pavones
Miraris, quotiens gemmantis explicat alas,  Et potes hunc saevo tradere, dure, coco?   
 Phoenicopteri
Dat mihi pinna rubens nomen, sed lingua gulosis  Nostra sapit. Quid si garrula lingua foret?  
 Phasianae
Argoa primum sum transportata carina:  Ante mihi notum nil nisi Phasis erat.  
 Numidicae
Ansere Romano quamvis satur Hannibal esset,  Ipse suas numquam barbarus edit aves.  
 Anseres
Haec servavit avis Tarpei templa Tonantis.  Miraris? Nondum fecerat illa deus.  
 Grues
Turbabis versus nec littera tota volabit,  Unam perdideris si Palamedis avem.  
 Rusticulae
Rustica sim an perdix, quid refert, si sapor idem est?  Carior est perdix. Sic sapit illa magis.  
 Cycni
Dulcia defecta modulatur carmina lingua  Cantator cycnus funeris ipse sui.  
 Porphyriones
Nomen habet magni volucris tam parva gigantis?  Et nomen prasini Porphyrionis habet.  
 Mulli vivi
Spirat in advecto, sed iam piger, aequore mullus;  Languescit. Vivum da mare: fortis erit.  
 Muraenae
Quae natat in Siculo grandis muraena profundo,  Non valet exustam mergere sole cutem.   
 Rhombi
Quamvis lata gerat patella rhombum,  Rhombus latior est tamen patella.  
 Ostrea
Ebria Baiano veni modo concha Lucrino:  Nobile nunc sitio luxuriosa garum.  
 Squillae
Caeruleus nos Liris amat, quem silva Maricae  Protegit: hinc squillae maxima turba sumus.  
 Scarus
Hic scarus, aequoreis qui venit adesus ab undis,  Visceribus bonus est, cetera vile sapit.  
 Coracinus
Princeps Niliaci raperis, coracine, macelli:  Pellaeae prior est gloria nulla gulae.  
 Echini
Iste licet digitos testudine pungat acuta,  Cortice deposita mollis echinus erit.  
 Murices
Sanguine de nostro tinctas, ingrate, lacernas  Induis, et non est hoc satis, esca sumus.  
 Gobii
In Venetis sint lauta licet convivia terris,  Principium cenae gobius esse solet.  
 Lupus
Laneus Euganei lupus excipit ora Timavi,  Aequoreo dulces cum sale pastus aquas.  
 Aurata
Non omnis laudes pretiumque aurata meretur,  Sed cui solus erit concha Lucrina cibus.   
 Acipensis
Ad Palatinas acipensem mittite mensas:  Ambrosias ornent munera rara dapes.  
 Lepores
Inter aves turdus, si quid me iudice certum est,  Inter quadripedes mattea prima lepus.  
 Aper
Qui Diomedeis metuendus saetiger agris  Aetola cecidit cuspide, talis erat.  
 Dammae
Dente timetur aper, defendunt cornua cervum:  Inbelles dammae quid, nisi praeda, sumus?  
 Oryx
Matutinarum non ultima praeda ferarum  Saevos oryx constat quot mihi morte canum!  
 Cervus
Hic erat ille tuo domitus, Cyparisse, capistro.  An magis iste tuus, Silvia, cervus erat?  
 Lalisio
Dum tener est onager solaque lalisio matre  Pascitur, hoc infans, sed breve nomen habet.  
 Caprea
Pendentem summa capream de rupe videbis  Casuram speres; despicit illa canes.  
 Dorcas
Delicium parvo donabis dorcada nato:  Iactatis solet hanc mittere turba togis.  
 Onager
Pulcher adest onager: mitti venatio debet  Dentis Erythraei: iam removete sinus.   
 Oleum Venafrum
Hoc tibi Campani sudavit baca Venafri:  Unguentum quotiens sumis, et istud olet.  
 Garum sociorum
Expirantis adhuc scombri de sanguine primo  Accipe fastosum, munera cara, garum.  
 Amphora muriae
Antipolitani, fateor, sum filia thynni:  Essem si scombri, non tibi missa forem.  
 Mel Atticum
Hoc tibi Thesei populatrix misit Hymetti  Pallados a silvis nobile nectar apis.  
 Favi Siculi
Cum dederis Siculos mediae de collibus Hyblae,  Cecropios dicas tu licet esse favos.  
 Passum
Gnosia Minoae genuit vindemia Cretae  Hoc tibi, quod mulsum pauperis esse solet.  
 Picatum
Haec de vitifera venisse picata Vienna  Ne dubites, misit Romulus ipse mihi.  
 Mulsum
Attica nectareum turbatis mella Falernum.  Misceri decet hoc a Ganymede merum.  
 Albanum
Hoc de Caesareis mitis vindemia cellis  Misit, Iuleo quae sibi monte placet.  
 Surrentinum
Surrentina bibis? nec murrina picta nec aurum  Sume: dabunt calices haec tibi vina suos.   
 Falernum
De Sinuessanis venerunt Massica prelis:  Condita quo quaeris consule? Nullus erat.  
 Setinum
Pendula Pomptinos quae spectat Setia campos,  Exigua vetulos misit ab urbe cados.  
 Fundanum
Haec Fundana tulit felix autumnus Opimi.  Expressit mustum consul et ipse bibit.  
 Trifolinum
Non sum de primo, fateor, Trifolina Lyaeo,  Inter vina tamen septima vitis ero.  
 Caecubum
Caecuba Fundanis generosa cocuntur Amyclis,  Vitis et in media nata palude viret.  
 Signinum
Potabis liquidum Signina morantia ventrem?  Ne nimium sistant, sit tibi parca sitis.  
 Mamertinum
Amphora Nestorea tibi Mamertina senecta  Si detur, quodvis nomen habere potest.  
 Tarraconense
Tarraco, Campano tantum cessura Lyaeo,  Haec genuit Tuscis aemula vina cadis.  
 Nomentanum
Nomentana meum tibi dat vindemia Bacchum:  Si te Quintus amat, commodiora bibes.  
 Spoletinum
De Spoletinis quae sunt cariosa lagonis  Malueris, quam si musta Falerna bibas.   
 Paelignum
Marsica Paeligni mittunt turbata coloni:  Non tu, libertus sed bibat illa tuus.  
 Acetum
Amphora Niliaci non sit tibi vilis aceti:  Esset cum vinum, vilior illa fuit.  
 Massilitanum
Cum tua centenos expunget sportula civis,  Fumea Massiliae ponere vina potes.  
 Caeretanum
Caeretana Nepos ponat, Setina putabis.  Non ponit turbae, cum tribus illa bibit.  
 Tarentinum
Nobilis et lanis et felix vitibus Aulon  Det pretiosa tibi vellera, vina mihi.  
 Unguentum
Unguentum heredi numquam nec vina relinquas.  Ille habeat nummos, haec tibi tota dato.  
 Coronae roseae
Dat festinatas, Caesar, tibi bruma coronas:  Quondam veris erat, nunc tua facta rosa est.