Synthesibus dum gaudet eques dominusque senator  Dumque decent nostrum pillea sumpta Iovem;  Nec timet aedilem moto spectare fritillo,  Cum videat gelidos tam prope verna lacus:  Divitis alternas et pauperis accipe sortes:  Praemia convivae dent sua quisque suo.  'Sunt apinae tricaeque et si quid vilius istis.'  Quis nescit? vel quis tam manifesta negat?  Sed quid agam potius madidis, Saturne, diebus,  Quos tibi pro caelo filius ipse dedit?  Vis scribam Thebas Troiamve malasve Mycenas?  'Lude,' inquis, 'nucibus'. Perdere nolo nuces.  

Quo vis cumque loco potes hunc finire libellum:  Versibus explicitumst omne duobus opus.  Lemmata si quaeris cur sint adscripta, docebo:  Ut, si malueris, lemmata sola legas.  
 Pugillares citrei
Secta nisi in tenues essemus ligna tabellas,  Essemus Libyci nobile dentis onus.   
 Quinquiplices
Caede iuvencorum domini calet area felix,  Quinquiplici cera cum datur altus honos.  
 Pugillares eborei
Languida ne tristes obscurent lumina cerae,  Nigra tibi niveum littera pingat ebur.  
 Triplices
Tunc triplices nostros non vilia dona putabis,  Cum se venturam scribet amica tibi.  
 Pugillares membranei
Esse puta ceras, licet haec membrana vocetur:  Delebis, quotiens scripta novare voles.  
 Vitelliani
Nondum legerit hos licet puella,  Novit quid cupiant Vitelliani.  
 Idem
Quod minimos cernis, mitti nos credis amicae.  Falleris: et nummos ista tabella rogat.  
 Chartae maiores
Non est, munera quod putes pusilla,  Cum donat vacuas poeta chartas.  
 Chartae epistulares
Seu leviter noto, seu caro missa sodali  Omnes ista solet charta vocare suos.  
 Loculi eborei
Hos nisi de flava loculos implere moneta  Non decet: argentum vilia ligna ferant.  
 Loculi lignei
Si quid adhuc superest in nostri faece locelli,  Munus erit. Nihil est: ipse locellus erit.   
 Tali eborei
Cum steterit nullus vultu tibi talus eodem,  Munera me dices magna dedisse tibi.  
 Tesserae
Non sim talorum numero par tessera, dum sit  Maior, quam talis, alea saepe mihi.  
 Turricula
Quae scit compositos manus improba mittere talos,  Si per me misit, nil nisi vota feret.  
 Tabula lusoria
Hac mihi bis seno numeratur tessera puncto;  Calculus hac gemino discolor hoste perit.  
 Calculi
Insidiosorum si ludis bella latronum,  Gemmeus iste tibi miles et hostis erit.  
 Nuces
Alea parva nuces et non damnosa videtur;  Saepe tamen pueris abstulit illa natis.  
 Theca libraria
Sortitus thecam calamis armare memento:  Cetera nos dedimus, tu leviora para.  
 Graphiarium
Haec tibi erunt armata suo graphiaria ferro:  Si puero dones, non leve munus erit.  
 Dentiscalpium
Lentiscum melius: sed si tibi frondea cuspis  Defuerit, dentes pinna levare potest.  
 Auriscalpium
Si tibi morosa prurigine verminat auris,  Arma damus tantis apta libidinibus.   
 Acus aurea
Splendida ne madidi violent bombycina crines,  Figat acus tortas sustineatque comas.  
 Pectines
Quid faciet nullos hic inventura capillos  Multifido buxus quae tibi dente datur?  
 Crines
Chattica Teutonicos accendit spuma capillos:  Captivis poteris cultior esse comis.  
 Sapo
Si mutare paras longaevos cana capillos,  Accipe Mattiacas—quo tibi calva?—pilas.  
 Umbella
Accipe quae nimios vincant umbracula soles:  Sit licet et ventus, te tua vela tegent.  
 Causea
In Pompeiano tecum spectabo theatro:  Mandatus populo vela negare solet.  
 Venabula
Excipient apros expectabuntque leones,  Intrabunt ursos, sit modo firma manus.  
 Culter venatorius
Si deiecta gemas longo venabula rostro,  Hic brevis ingentem comminus ibit aprum.  
 Parazonium
Militiae decus hoc gratique erit omen honoris,  Arma tribunicium cingere digna latus.  
 Pugio
Pugio, quem curva signat brevis orbita vena.  Stridentem gelidis hunc Salo tinxit aquis.   
 Falx
Pax me certa ducis placidos curvavit in usus.  Agricolae nunc sum, militis ante fui.  
 Securicula
Cum fieret tristis solvendis auctio nummis,  Haec quadringentis milibus empta fuit.  
 Ferramenta tonsoria
Tondendis haec arma tibi sunt apta capillis;  Unguibus hic longis utilis, illa genis.  
 Scrinium
Selectos nisi das mihi libellos,  Admittam tineas trucesque blattas.  
 Fasces calamorum
Dat chartis habiles calamos Memphitica tellus;  Texantur reliqua tecta palude tibi.  
 Lucerna cubicularis
Dulcis conscia lectuli lucerna,  Quidquid vis facias licet, tacebo.  
 Cicindela
Ancillam tibi sors dedit lucernae,  Totas quae vigil exigit tenebras.  
 Lucerna polymyxos
Inlustrem cum tota meis convivia flammis  Totque geram myxos, una lucerna vocor.  
 Cereus
Hic tibi nocturnos praestabit cereus ignes:  Subducta est puero namque lucerna tuo.  
 Candelabrum Corinthium
Nomina candelae nobis antiqua dederunt:  Non norat parcos uncta lucerna patres.   
 Candelabrum ligneum
Esse vides lignum; servas nisi lumina, fiet  De candelabro magna lucerna tibi.  
 Pila paganica
Haec quae difficili turget paganica pluma,  Folle minus laxast et minus arta pila.  
 Pila trigonalis
Si me nobilibus scis expulsare sinistris,  Sum tua. Tu nescis? rustice, redde pilam.  
 Follis
Ite procul, iuvenes: mitis mihi convenit aetas:  Folle decet pueros ludere, folle senes.  
 Harpasta
Haec rapit Antaei velox in pulvere draucus,  Grandia qui vano colla labore facit.  
 Halteres
Quid pereunt stulto fortes haltere lacerti?  Exercet melius vinea fossa viros.  
 Galericulum
Ne lutet inmundum nitidos ceroma capillos,  Hac poteris madidas condere pelle comas.  
 Strigiles
Pergamon has misit. Curvo destringere ferro:  Non tam saepe teret lintea fullo tibi.  
 Gutus corneus
Gestavit modo fronte me iuvencus:  Verum rhinocerota me putabas.  
 Rhinoceros
Nuper in Ausonia domini spectatus harena  Hic erit ille tibi, cui pila taurus erat.   
 Crepitacillum
Si quis plorator collo tibi vernula pendet,  Haec quatiat tenera garrula sistra manu.  
 Flagellum
Proficies nihil hoc, caedas licet usque, flagello,  Si tibi purpureo de grege currit equus.  
 Dentifricium
Quid mecum est tibi? me puella sumat:  Emptos non soleo polire dentes.  
 Myrobalanum
Quod nec Vergilius nec carmine dicit Homerus,  Hoc ex unguento constat et ex balano.  
 Aphronitrum
Rusticus es? nescis, quid Graeco nomine dicar:  Spuma vocor nitri. Graecus es? aphronitrum.  
 Opobalsama
Balsama me capiunt, haec sunt unguenta virorum:  Delicias Cosmi vos redolete, nurus.  
 Lomentum
Gratum munus erit scisso nec inutile ventri,  Si clara Stephani balnea luce petes.  
 Lanterna cornea
Dux lanterna viae clusis feror aurea flammis,  Et tuta est gremio parva lucerna meo.  
 Lanterna de vesica
Cornea si non sum, numquid sum fuscior? aut me  Vesicam, contra qui venit, esse putat?  
 Tibiae
Ebria nos madidis rumpit tibicina buccis:  Saepe duas pariter, saepe monaulon habet.   
 Fistula
Quid me conpactam ceris et harundine rides?  Quae primum structa est fistula talis erat.  
 Soleae lanatae
Defuerit si forte puer soleasque libebit  Sumere, pro puero pes erit ipse sibi.  
 Mamillare
Taurino poteras pectus constringere tergo:  Nam pellis mammas non capit ista tuas.  
 Muscarium pavoninum
Lambere quae turpes prohibet tua prandia muscas,  Alitis eximiae cauda superba fuit.  
 Muscarium bubulum
Sordida si flavo fuerit tibi pulvere vestis,  Colligat hunc tenui verbere cauda levis.  
 Copta Rhodiaca
Peccantis famuli pugno ne percute dentes:  Clara Rhodos coptam quam tibi misit edat.  
 Priapus siligineus
Si vis esse satur, nostrum potes esse Priapum:  Ipsa licet rodas inguina, purus eris.  
 Porcus
Iste tibi faciet bona Saturnalia porcus,  Inter spumantes ilice pastus apros.  
 Botulus
Qui venit botulus mediae tibi tempore brumae,  Saturni septem venerat ante dies.  
 Psittacus
Psittacus a vobis aliorum nomina discam:  Hoc didici per me dicere caesar have.   
 Corvus
Corve salutator, quare fellator haberis?  In caput intravit mentula nulla tuum.  
 Luscinia
Flet Philomela nefas incesti Tereos, et quae  Muta puella fuit, garrula fertur avis.  
 Pica
Pica loquax certa dominum te voce saluto:  Si me non videas, esse negabis avem.  
 Cavea eborea
Si tibi talis erit, qualem dilecta Catullo  Lesbia plorabat, hic habitare potest.  
 Narthecium
Artis ebur medicae narthecia cernis: habebis  Munera, quae cuperet Paccius esse sua.  
 Flagra
Ludite lascivi, sed tantum ludite, servi:  Haec signata mihi quinque diebus erunt.  
 Ferulae
Invisae nimium pueris grataeque magistris,  Clara Prometheo munere ligna sumus.  
 Pera
Ne mendica ferat barbati prandia nudi  Dormiat et tetrico cum cane, pera rogat.  
 Scopae
In pretio scopas testatur palma fuisse.  Otia sed scopis nunc analecta dedit.  
 Scalptorium eboreum
Defendet manus haec scapulas mordente molesto  Pulice, vel si quid pulice sordidius.   
 Manuale
Ne toga barbatos faciat vel paenula libros,  Haec abies chartis tempora longa dabit.  
 Lectus pavoninus
Nomina dat spondae pictis pulcherrima pinnis  Nunc Iunonis avis, sed prius Argus erat.  
 Ephippium
Stragula succincti venator sume veredi:  Nam solet a nudo surgere ficus equo.  
 Stibadia
Accipe lunata scriptum testudine sigma.  Octo capit; veniat quisquis amicus erit.  
 Gustatorium
Femineam nobis cherson si credis inesse,  Deciperis: pelagi mascula praeda sumus.  
 Mensa citrea
Accipe felices, Atlantica munera, silvas:  Aurea qui dederit dona, minora dabit.  
 Mensa acerna
Non sum crispa quidem nec silvae filia Maurae,  Sed norunt lautas et mea ligna dapes.  
 Dentes eborei
Grandia taurorum portant qui corpora, quaeris,  An Libycas possint sustinuisse trabes?  
 Quinquepedal
Puncta notis ilex et acuta cuspide clusa  Saepe redemptoris prodere furta solet.  
 Pocula archetypa
Non est ista recens nec nostri gloria caeli:  Primus in his Mentor, dum facit illa, bibit.   
 Calices audaces
Nos sumus audacis plebeia toreumata vitri,  Nostra neque ardenti gemma feritur aqua.  
 Phiala aurea caelata
Quamvis Callai+co rubeam generosa metallo,  Glorior arte magis: nam Myos iste labor.  
 Calices Vatinii
Vilia sutoris calicem monimenta Vatini  Accipe; sed nasus longior ille fuit.  
 Lances chrysendetae
Grandia ne viola parvo chrysendeta mullo:  Ut minimum, libras debet habere duas.  
 Vasa Arretina
Arretina nimis ne spernas vasa monemus:  Lautus erat Tuscis Porsena fictilibus.  
 Bascauda
Barbara de pictis veni bascauda Britannis;  Sed me iam mavolt dicere Roma suam.  
 Panaca
Si non ignotast docti tibi terra Catulli,  Potasti testa Raetica vina mea.  
 Boletaria
Cum mihi boleti dederint tam nobile nomen,  Prototomis—pudet heu!—servio coliculis.  
 Calices Surrentini
Accipe non vili calices de pulvere natos,  Sed Surrentinae leve toreuma rotae.  
 Colum nivarium
Setinos, moneo, nostra nive frange trientes:  Pauperiore mero tingere lina potes.   
 Saccus nivarius
Attenuare nives norunt et lintea nostra:  Frigidior colo non salit unda tuo.  
 Urceoli ministratorii
Frigida non deerit, non deerit calda petenti.  Sed tu morosa ludere parce siti.  
 Urceus fictilis
Hic tibi donatur pansa ruber urceus ansa.  Stoicus hoc gelidam Fronto petebat aquam.  
 Calathi
Nos Satyri, nos Bacchus amat, nos ebria tigris,  Perfusos domini lambere docta pedes.  
 Calices Saguntini
Quae non sollicitus teneat servetque minister,  Sume Saguntino pocula facta luto.  
 Calices gemmati
Gemmatum Scythicis ut luceat ignibus aurum,  Aspice. Quot digitos exuit iste calix!  
 Ampulla potoria
Hac licet in gemma, servat quae nomina Cosmi,  Luxuriose, bibas, si foliata sitis.  
 Crystallina
Frangere dum metuis, franges crystallina: peccant  Securae nimium sollicitaeque manus.  
 Nimbus vitreus
A Iove qui veniet, miscenda ad pocula largas  Fundet nimbus aquas: hic tibi vina dabit.  
 Murrina
Si caldum potas, ardenti murra Falerno  Convenit et melior fit sapor inde mero.   
 Patella Cumana
Hanc tibi Cumano rubicundam pulvere testam  Municipem misit casta Sibylla suam.  
 Calices vitrei
Aspicis ingenium Nili: quibus addere plura  Dum cupit, a quotiens perdidit auctor opus!  
 Lagona nivaria
Spoletina bibis vel Marsis condita cellis:  Quo tibi decoctae nobile frigus aquae?  
 Idem
Non potare nivem, sed aquam potare recentem  De nive commenta est ingeniosa sitis.  
 Idem
Massiliae fumos miscere nivalibus undis  Parce, puer, constet ne tibi pluris aqua.  
 Matella fictilis
Dum poscor crepitu digitorum et verna moratur,  O quotiens paelex culcita facta mea est!  
 Ligula argentea
Quamvis me ligulam dicant equitesque patresque,  Dicor ab indoctis lingula grammaticis.  
 Coclearia
Sum cocleis habilis, sed nec minus utilis ovis.  Numquid scis, potius cur cocleare vocer?  
 Anuli
Ante frequens, sed nunc rarus nos donat amicus.  Felix, cui comes est non alienus eques.  
 Dactyliotheca
Saepe gravis digitis elabitur anulus unctis,  Tuta mea fiet sed tua gemma fide.   
 Toga
Romanos rerum dominos gentemque togatam  Ille facit, magno qui dedit astra patri.  
 Idem
Si matutinos facilest tibi perdere somnos,  Attrita veniet sportula saepe toga.  
 Endromis
Pauperis est munus, sed non est pauperis usus:  Hanc tibi pro laena mittimus endromida.  
 Canusinae fuscae
Haec tibi turbato Canusina simillima mulso  Munus erit. Gaude: non cito fiet anus.  
 Bardocucullus
Gallia Santonico vestit te bardocucullo.  Cercopithecorum paenula nuper erat.  
 Canusinae rufae
Roma magis fuscis vestitur, Gallia rufis,  Et placet hic pueris militibusque colos.  
 Paenula scortea
Ingrediare viam caelo licet usque sereno,  Ad subitas numquam scortea desit aquas.  
 Lacernae coccineae
Si veneto prasinove faves, quid coccina sumes?  Ne fias ista transfuga sorte, vide.  
 Pilleum
Si possem, totas cuperem misisse lacernas:  Nunc tantum capiti munera mitto tuo.  
 Lacernae Baeticae
Non est lana mihi mendax, nec mutor aheno.  Sic placeant Tyriae: me mea tinxit ovis.   
 Fascia pectoralis
Fascia, crescentes dominae compesce papillas,  Ut sit quod capiat nostra tegatque manus.  
 Lacernae albae
Amphitheatrali nos commendamus ab usu,  Cum teget algentes alba lacerna togas.  
 Cenatoria
Nec fora sunt nobis nec sunt vadimonia nota:  Hoc opus est, pictis accubuisse toris.  
 Focale
Si recitaturus dedero tibi forte libellum,  Hoc focale tuas adserat auriculas.  
 Laena
Tempore brumali non multum levia prosunt:  Calfaciunt villi pallia vestra mei.  
 Mantele
Nobilius villosa tegant tibi lintea citrum:  Orbibus in nostris circulus esse potest.  
 Cuculli Liburnici
Iungere nescisti nobis, o stulte, lacernas:  Indueras albas, exue callai+nas.  
 Udones Cilicii
Non hos lana dedit, sed olentis barba mariti:  Cinyphio poterit planta latere sinu.  
 Synthesis
Dum toga per quinas gaudet requiescere luces,  Hos poteris cultus sumere iure tuo.  
 Tunicae Patavinae
Vellera consumunt Patavinae multa trilices,  Et pingues tunicas serra secare potest.   
 Spongia
Haec tibi sorte datur tergendis spongia mensis  Utilis, expresso cum levis imbre tumet.  
 Paenula gausapina
Is mihi candor inest, villorum gratia tanta,  Ut me vel media sumere messe velis.  
 Cervical
Tingue caput Cosmi folio, cervical olebit:  Perdidit unguentum cum coma, pluma tenet.  
 Cubicularia gausapina
Stragula purpureis lucent villosa tapetis.  Quid prodest, si te congelat uxor anus?  
 Lodices
Nudo stragula ne toro paterent,  Iunctae nos tibi venimus sorores.  
 Amictorium
Mammosas metuo; tenerae me trade puellae,  Ut possint niveo pectore lina frui.  
 Cubicularia polymita
Haec tibi Memphitis tellus dat munera: victa est  Pectine Niliaco iam Babylonos acus.  
 Zona
Longa satis nunc sum; dulci sed pondere venter  Si tumeat, fiam tunc tibi zona brevis.  
 Gausapum quadratum
Lodices mittet docti tibi terra Catulli:  Nos Helicaonia de regione sumus.  
 Semicinctium
Det tunicam locuples: ego te praecingere possum.  Essem si locuples, munus utrumque darem.   
 Lanae amethystinae
Ebria Sidoniae cum sim de sanguine conchae,  Non video, quare sobria lana vocer.  
 Lanae albae
Velleribus primis Apulia, Parma secundis  Nobilis; Altinum tertia laudat ovis.  
 Lanae Tyriae
Nos Lacedaemoniae pastor donavit amicae:  Deterior Ledae purpura matris erat.  
 Lanae Pollentinae
Non tantum pullo lugentes vellere lanas,  Sed solet et calices haec dare terra suos.  
 Idem
Lana quidem tristis, sed tonsis nata ministris,  Quales non primo de grege mensa citat.  
 Tomentum Leuconicum
Oppressae nimium vicina est fascia plumae?  Vellera Leuconicis accipe rasa sagis.  
 Tomentum Circense
Tomentum concisa palus Circense vocatur.  Haec pro Leuconico stramina pauper emit.  
 Pluma
Lassus Amyclaea poteris requiescere pluma,  Interior cycni quam tibi lana dedit.  
 Faenum
Fraudata tumeat fragilis tibi culcita mula.  Non venit ad duros pallida cura toros.  
 Tintinabulum
Redde pilam: sonat aes thermarum. Ludere pergis?  Virgine vis sola lotus abire domum.   
 Discus
Splendida cum volitant Spartani pondera disci,  Este procul, pueri: sit semel ille nocens.  
 Cithara
Reddidit Eurydicen vati: sed perdidit ipse,  Dum sibi non credit nec patienter amat.  
 Idem
De Pompeiano saepe est eiecta theatro  Quae duxit silvas detinuitque feras.  
 Plectrum
Fervida ne trito tibi pollice pusula surgat,  Exornent docilem candida plectra lyram.  
 Trochus
Inducenda rota est: das nobis utile munus:  Iste trochus pueris, at mihi cantus erit.  
 Idem
Garrulus in laxo cur anulus orbe vagatur?  Cedat ut argutis obvia turba trochis.  
 Signum Victoriae aureum
Haec illi sine sorte datur, cui nomina Rhenus  Vera dedit. Deciens adde Falerna, puer.  
 *brou/tou paidi/on fictile  Gloria tam parvi non est obscura sigilli:  Istius pueri Brutus amator erat.  
 Sauroctonos Corinthius
Ad te reptanti, puer insidiose, lacertae  Parce: cupit digitis illa perire tuis.  
 Hyacinthus in tabula pictus
Flectit ab inviso morientia lumina disco  Oebalius, Phoebi culpa dolorque, puer.   
 Hermaphroditus marmoreus
Masculus intravit fontis, emersit utrumque:  Pars est una patris, cetera matris habet.  
 Danae picta
Cur a te pretium Danae, regnator Olympi,  Accepit, gratis si tibi Leda dedit?  
 Persona Germana
Sum figuli lusus russi persona Batavi.  Quae tu derides, haec timet ora puer.  
 Hercules Corinthius
Elidit geminos infans nec respicit anguis.  Iam poterat teneras hydra timere manus.  
 Hercules fictilis
Sum fragilis: sed tu, moneo, ne sperne sigillum:  Non pudet Alciden nomen habere meum.  
 Minerva argentea
Dic mihi, virgo ferox, cum sit tibi cassis et hasta,  Quare non habeas aegida. 'Caesar habet.'  
 Europe picta
Mutari melius tauro, pater optime divum,  Tunc poteras, Io cum tibi vacca fuit.  
 Leandros marmoreus
Clamabat tumidis audax Leandros in undis:  'Mergite me, fluctus, cum rediturus ero.'  
 Sigillum gibberi fictile
Ebrius haec fecit terris, puto, monstra Prometheus:  Saturnalicio lusit et ipse luto.  
 Homeri Batrachomachia
Perlege Maeonio cantatas carmine ranas  Et frontem nugis solvere disce meis.   
 Homerus in pugillaribus membraneis
Ilias et Priami regnis inimicus Ulixes  Multiplici pariter condita pelle latent.  
 Vergili Culex
Accipe facundi Culicem, studiose, Maronis,  Ne nucibus positis arma virumque legas.  
 Vergilius in membranis
Quam brevis inmensum cepit membrana Maronem!  Ipsius vultus prima tabella gerit.  
 *mena/ndrou *qai/+s  Hac primum iuvenum lascivos lusit amores;  Nec Glycera pueri, Thais amica fuit.  
 Cicero in membranis
Si comes ista tibi fuerit membrana, putato  Carpere te longas cum Cicerone vias.  
 Monobyblos Properti
Cynthia—facundi carmen iuvenale Properti—  Accepit famam, non minus ipsa dedit.  
 Titus Livius in membranis
Pellibus exiguis artatur Livius ingens,  Quem mea non totum bibliotheca capit.  
 Sallustius
Hic erit, ut perhibent doctorum corda virorum,  Primus Romana Crispus in historia.  
 Ovidi Metamorphosis in membranis
Haec tibi, multiplici quae structa est massa tabella,  Carmina Nasonis quinque decemque gerit.  
 Tibullus
Ussit amatorem Nemesis lasciva Tibullum,  In tota iuvit quem nihil esse domo.   
 Lucanus
Sunt quidam, qui me dicant non esse poetam:  Sed qui me vendit bybliopola putat.  
 Catullus
Tantum magna suo debet Verona Catullo,  Quantum parva suo Mantua Vergilio.  
 Calvi de aquae frigidae usu
Haec tibi quae fontes et aquarum nomina dicit,  Ipsa suas melius charta natabat aquas.  
 Mulae pumilae
His tibi de mulis non est metuenda ruina:  Altius in terra paene sedere soles.  
 Catella Gallicana
Delicias parvae si vis audire catellae,  Narranti brevis est pagina tota mihi.  
 Asturco
Hic brevis ad numeros rapidum qui colligit unguem,  Venit ab auriferis gentibus Astur equus.  
 Canis vertragus
Non sibi, sed domino venatur vertragus acer,  Inlaesum leporem qui tibi dente feret.  
 Palaestrita
Non amo quod vincat, sed quod succumbere novit  Et didicit melius th\n e)piklinopa/lhn.  
 Simius
Callidus emissas eludere simius hastas,  Si mihi cauda foret, cercopithecus eram.  
 Puella Gaditana
Tam tremulum crisat, tam blandum prurit, ut ipsum  Masturbatorem fecerit Hippolytum.   
 Cymbala
Aera Celaenaeos lugentia matris amores  Esuriens Gallus vendere saepe solet.  
 Puer
Sit nobis aetate puer, non pumice levis,  Propter quem placeat nulla puella mihi.  
 Cestos
Collo necte, puer, meros amores,  Ceston de Veneris sinu calentem.  
 Idem
Sume Cytheriaco medicatum nectare ceston:  Ussit amatorem balteus iste Iovem.  
 Notarius
Currant verba licet, manus est velocior illis:  Nondum lingua suum, dextra peregit opus.  
 Concha
Levis ab aequorea cortex Mareotica concha  Fiat: inoffensa curret harundo via.  
 Morio
Non mendax stupor est, nec fingitur arte dolosa.  Quisquis plus iusto non sapit, ille sapit.  
 Caput vervecinum
Mollia Phrixei secuisti colla mariti.  Hoc meruit tunicam qui tibi, saeve, dedit?  
 Pumilus
Si solum spectes hominis caput, Hectora credas:  Si stantem videas, Astyanacta putes.  
 Parma
Haec, quae saepe solet vinci, quae vincere raro,  Parma tibi, scutum pumilionis erit.   
 Comoedi pueri
Non erit in turba quisquam *misou/menos ista:  Sed poterit quivis esse *di\s e)capatw=n.  
 Fibula
Dic mihi simpliciter, comoedis et citharoedis,  Fibula, quid praestas? 'Carius ut futuant.'  
 Auceps
Non tantum calamis, sed cantu fallitur ales,  Callida dum tacita crescit harundo manu.  
 Accipiter
Praedo fuit volucrum: famulus nunc aucupis idem  Decipit et captas non sibi maeret aves.  
 Obsonator
Dic quotus et quanti cupias cenare, nec unum  Addideris verbum: cena parata tibi est.  
 Cor bubulum
Pauper causidicus nullos referentia nummos  Carmina cum scribas, accipe cor, quod habes.  
 Cocus
Non satis est ars sola coco: servire palatum  Nolo: cocus domini debet habere gulam.  
 Craticula cum veribus
Rara tibi curva craticula sudet ofella;  Spumeus in longa cuspide fumet aper.  
 Pistor dulciarius
Mille tibi dulces operum manus ista figuras  Extruet: huic uni parca laborat apis.  
 Adipata
Surgite: iam vendit pueris ientacula pistor  Cristataeque sonant undique lucis aves.