,Author,Title,Text
0,Valerius Flaccus,argon_6,"At vigil isdem ardet furiis Gradivus et acri
corde tumet nec  quas acies, quae castra sequatur,
invenit; ire placet tandem  praesensque tueri,
sternere si Minyas magnoque rependere luctu
regis pacta queat Graiamque  absumere puppem.
impulit hinc currus, monstrum inrevocabile belli
concutiens, Scythiaeque super tentoria sistit.
protinus e castris fugit sopor: excita tela,
turbatique coire  duces; hos insuper ingens
fama movet, rate quae sacra vulgabat Achivos
advenisse sui repetentes  vellera Phrixi,
quos malus hospitio iunctaque ad foedera dextra
luserit Aeetes atque in sua traxerit arma.
Ergo, consiliis dum nox vacat alta movendis,
legatos placet ire duces, mandataque Perses
edocet, adfari Minyas fraudemque tyranni
ut moneant. quinam hinc animos averterit error?
se primum Haemoniis hortatum ea vellera terris
reddere et exuvias pecudis dimittere sacrae:
hinc odium et tanti venisse exordia belli.
quin potius dextramque suam suaque arma sequantur,
aut remeent; neque enim Aeetae promissa fidenque
esse loco; abstineant alienae  sanguine pugnae.
non illos ideo  tanti venisse labores
per maris. ignotis quid opus concurrere nec quos 
oderis? haec medio Perses dum tempore mandat,
aureus effulsit  campis rubor, armaque et acres
sponte sua strepuere tubae. Mars saevus ab  altis
'hostis io' conclamat equis, 'agite ite,  propinquat',
ac simul hinc Colchos, hinc fundit in aequora Persen.
tunc gens quaeque  suis commisit proelia telis,
voxque dei pariter pugnas audita per omnes.
Hinc age Riphaeo quos videris orbe furores,
Musa, mone, quanto Scythiam molimine Perses
concierit, quis fretus equis per bella virisque.
verum ego nec numero memorem nec nomine cunctos
mile vel ora movens; neque enim plaga gentibus ulla
ditior: aeterno quamnquam Maeotia pubes
Marte cadat, pingui numquam tamen ubere defit,
quod geminas  arctos magnumque quod impleat anguem.
ergo duces solasque, deae, mihi promite gentes.
	  Miserat ardentes, mox ipse secutus, Alanos
Heniochosque truces iam pridem infensus Anausis,
pacta quod Albano coniunx  Medea tyranno,
nescius heu, quanti thalamos ascendere monstri
arserit atque urbes maneat qui terror Achaeas.
gratior  ipse deis orbaque beatior aula.
proxima Bisaltae  legio ductorque Colaxes,
sanguis et ipse deum, Scythicis quem Iuppiter oris
progenuit viridem Myracen Tibisenaque iuxta
ostia, semifero (dignum si credere) captus
corpore, nec nymphae geminos exhorruit angues.
cuncta phalanx insigne Iovis caelataque gestat
tegmina disperses trifidis ardoribus ignes;
nec primus radios, miles Romane, corusci
fulminis  et rutilas scutis diffuderis alas.
insuper auratos collegerat ipse dracones,
matris Horae specimen,  linguisque adversus utrimque
congruit et tereti serpens dat vulnera gemmae.
tertius unanimis veniens cum milibus Auchus
Cimmerias ostentat opes, cui candidus olim
crinis inest, natale decus; dat longior aetas
iam spatium; triplici percurrens tempora nodo
demittit sacro geminas a vertice vittas.
Datin Achaemeniae  gravior de vulnere pugnae
misit in arma Daraps,  acies quem Martia circum
Gangaridum, potaque Gerus quos efferat unda,
quique lacum cinxere Bycen. non defuit Anxur,
non Rhadalo cum fratre Sidon, Acesinaque  laevo
omine fatidicae Phrixus movet agmina cervae.
ipsa comes, saetis fulgens et cornibus aureis,
ante aciem celsi vehitur gestamine conti
maesta nec in saevae  lucos reditura Dianae.
movit et Hylaea supplex cum gente Syenen 
impia germani praetentans volnera Perses.
densior haut usquam nec celsior extulit ullas
silva trabes, fessaeque prius rediere sagittae 
quin et ab Hyrcanis Titanius expulit antris
Cyris in arma viros, plaustrisque ad proelia cunctas
Coelaletae  traxere manus; ibi sutilis illis
est  domus et crudo residens sub vellere coniunx
et puer e primo torquens temone cateias.
linquitur abruptus pelago Tyra, linquitur et mons
Ambenus et gelidis pollens Ophiusa venenis.
degeneresque ruunt Sindi glomerantque paterno
crimine nunc etiam metuentes verbera turmas.
hos super aeratam Phalces agit aequore nubem
cum fremitu, densique levant vexilla Coralli,
barbaricae quis signa rotae ferrataque dorso
forma suum truncaeque Iovis simulacra columnae;
proelia nec rauco curant incendere cornu,
indigenas sed rite duces et prisca suorum
facta  canunt veterumque viris hortamina Iaudes.
ast ubi Sidonicas inter pedes aequat  habenas,
illinc iuratos in se  trahit Aea Batarnas,
quos, duce Teutagono, crudi mora corticis armat
aequaque nec ferro brevior nec rumpia ligno.
nec procul albentes gemina ferit aclyde parmas,
hiberni qui terga Novae  gelidumque securi
eruit et tota non audit Alazona ripa.
quosque Taras niveumque  ferax Euarchus olorum.
te quoque venturis, ingens Ariasmene, saeclis
tradiderim, molem belli lateque ferentem
undique falcatos deserta per aequora currus.
insequitur Drangaea  phalanx claustrisque profusi
Caspiadae, quis turba canum non segnius acres
exilit ad lituos pugnasque capessit eriles.
inde etiam par mortis honos, tumulisque recepti
inter avos positusque virum; nam pectora ferro
terribilesque innexa iubas ruit agmine nigro
latratuque  cohors, quanto sonat horrida Ditis
ianua vel superas Hecates comitatus in auras. 
ducit ab Hyrcanis vates sacer agmina lucis
Vanus; eum Scythiae iam tertia viderat aetas 
magnanimos Minyas Argoaque vela canentem.
illius et dites monitis spondentibus Indi
et centumgeminae Lagea  novalia Thebes
totaque Riphaeo Panchaia rapta triumpho.
discolor hastatas effudit Hiberia turmas,
quas Otaces, quas Latris agunt et raptor amorum
Neurus, et expertes canentis Iazyges  aevi.
namque ubi iam viresque †aliaet† notusque  refutat
arcus  et inceptus iam lancea temnit erilis,
magnanimis mos  dictus avis, haut segnia mortis
iura pati, dextra sed carae occumbere prolis 
ense dato; rumpuntque moras natusque parensque,
ambo animis, ambo miseri tam fortibus actis.
hic et odorato  spirantes crine †Mycael
Cessaeaeque manus, et qui tua iugera nondum
eruis, ignotis insons Arimaspe metallis,
doctus et Auchates patulo vaga vincula gyro 
spargere et extremas laqueis adducere turmas.
non ego sanguineis gestantem tympana bellis
Thyrsageten  cinctumque vagis pos terga silebo
pellibus et nexas viridantem  floribus hastas.
fama, ducem Iovis et Cadmi de sanguine Bacchum
hac quoque turiferos, felicia regna, Sabaeos,
hac Arabas fudisse manu;  mox rumperet Hebri
cum vada, Thyrsagetas  gelida liquisse sub arcto.
illis omnis adhuc veterum tenor et sacer aeris
pulsus et eoae memoratrix tibia pugnae.
iungit opes Emoda  suas; sua signa secuti
Exomatae Torynique et flavi crine Satarchae:
mellis honor Torynis, ditant sua mulctra Satarchen,
Exomatas venatus alit, nec clarior ullis
arctos equis; abeunt Hypanin fragilemque per undamn
tigridis aut saevae profugi cum prole leaenae,
maestaque suspectae mater stupet aggere ripae.
impulit et dubios Phrixei velleris ardor
Centoras et diros magico terrore Choatras.
omnibus in superos saevus sonor,  omnibus artes
monstrificae: nunc vere novo compescere frondes,
nunc subitam trepidis Maeotin solvere plaustris.
maximus hos inter Stygia venit arte Coastes;
sollicitat nec Martis amor, sed fama Cytaeae
virginis et paribus spirans Medea venenis. 
gaudet Averna palus, gaudet iam nocte quieta
portitor et tuto  veniens Latonia caelo.
ibant et geminis aequantes cornibus alas
Balloniti comitumque celer mutator equorum
Moesus et ingentis frenator Sarmata conti.
nec tot ab extremo fluctus agit aequore nec sic
fratribus adversa Boreas respondet  ab unda
aut is apud fluvios volucrum canor,  aethera quantus
tunc lituum concentus  adit lymphataque miscet
milia, quot foliis, quot fioribus incipit annus.
ipse rotis gemit ictus  ager tremibundaque pulsu
nutat humus, quatit ut saevo cum fulmine  Phlegram
Iuppiter atque imis Typhoea  verberat arvis.
	  Prima tenent illinc patriis Absyrtus in armis
et gener ingentesque inter sua milia reges.
at circa Aesoniden Danaum manus ipsaque Pallas
aegide terrifica, quam nec dea lassat habendo
nec pater horrentem colubris vultuque tremendam
Gorgoneo; nec semineces  ostendere crines
tempus adhuc, primasque sinit concurrere pugnas.
impulit hos contra Mavors pater et mala leti
Gaudia Tisiphoneque caput per nubila tollens
ad sonitum litui mediaque altissima  pugna,
necdum clara  quibus sese Fuga mentibus addat.
Illi ubi consertis iunxere  frementia telis
agmina virque virum galeis adflavit adactis,
continuo hinc obitus perfractaque caedibus arma
corporaque, alternus cruor alternaeque ruinae;
volvit ager galeas et thorax erigit  imbres
sanguineos; hinc barbarici glomerantur ovatus,
hinc gemitus, mixtaeque virum cum pulvere vitae.
Caspius Aeaeum  correpto crine Monesen
abstulit; hinc  pariter Colchi Graique sequuntur
missilibus; rapit ille necem praedamque relinquit,
nec sociis iam cura viri. Dipsanta Caresus
Strymonaque  obscura spargentem vulnera funda
deicit; Albani cadit ipse Cremedonis  hasta,
iamque latet currusque super turmaeque feruntur. 
Processere Melas et Idasmenus;  incipit hasta 
ante Melas, levis ast abies elusit utrumque. 
ensibus inde  ruunt; prior occupat aere citato
cassidis ima Melas; infracta est vulnere cervix.
mixta perit virtus:  nescit cui debeat Ocheus
aut cui fata Tyres. dum sibila respicit Iron
cuspidis  Argivae, Pyliam latere accipit hastam.
Viderat Hyrcanos paribus discurrere fratres
Castor equis, pater armento quos dives ab omni
nutrierat fatisque  viam molnstrarat iniquis.
tum magis atque magis peditem candore notato
Tyndariden incendit amor, simul obvius hastam 
pectus in adversum ... iacit  alipedemque
† constitit  excusso victor duce; risit ab alta
nube pater prensisque equitem cognovit habenis.
at pariter luctuque furens visuque Medores
Tyndariden petit et superos sic voce precatur:
'hunc age vel caeso comitem me reddite fratri,
primus et hic nostra sonipes cadat  impius hasta,
credita qui misero non rettulit arma parenti
meque venit contra captivaque terga ministrat.'
dixerat; Actaei sed eum prior hasta Phaleri 
deicit; ad socias sonipes citus effigit alas.
	  Quis tibi fatales umquam metuisset Amyclas
Oebaliamque manum, tot, Rhyndace, montibus inter
diviso totidemque fretis? cadit impiger una
inguine transfosso clari Taulantis alumnus 
semidea genetrice Tages, cui plurima silvis
pervigilat materna soror cultusque laborat.
tenuia non ilium candentis  carbasa lini,
non auro depicta chlamys, non flava galeri
caesaries pictoque iuvant subtegmine bracae.
ianque novus mediae stupefacta per agmina pugnae 
vadit eques densa spargens hastilia dextra,
fulmineumque viris †profundis†  ingeriit ensem
huc alternus et huc; cum saevior ecce iuventus
Sarmaticaeque coire  manus fremitusque virorum
semiferi; riget his molli lorica catena;
id quoque tegmen equis; at equi  porrecta per armos
et caput ingentem campis hostilibus umbram
fert abies obnixa genu vaditque virumn vi,
vadit equum, docilis relegi  docilisque relinqui
atque iterum medios non altior ire per hostes.
orbibus hos rapidis mollique per aequora Castor
anfractu levioris equi deludit anhelos
immemoresque mori; sed non isdem artibus aeque
concurrunt ultroque ruunt in funera Colchi.
Campesus impacta latus inter et ilia quercu
tollitur ac mediam moriens descendit  in hastam.
Oebasus infestum summisso poplite Phalcen
evasisse ratus laevum per luminis orbem
transigitur; tenerae  liquuntur vulnere malae.
contra autem geminis fidens thoracibus ictum
sustinet  et gladio Sibotes ferit ultima teli,
nequiquam; iam cuspis inest, nec fragmina curat
Ambenus et trunco medium subit  Ocrea ligno.
seminecem Taxes Hypanin vehit atque remissum
pone trahit fugiens et cursibus exuit hastam;
dumque recollectam rursus locat, inruit ultro
turbatumque Lacon et adhuc invadit inermem.
impulit adverso praeceps equus Onchea conto
nequiquam totis revocantem viribus armos
in latus: accedit sonipes, accedit et ipse
frigidus: arma cadunt, rorat procul ultima cuspis;
qualem populeae fidentem nexibus umbrae
siquis avem summi deducat ab aere  rami,
ante manu tacita cui plurima crevit harundo;
illa dolis viscoque super correpta sequaci
implorat ramos atque inrita concitat alas.
Parte alia infestis (nam fors ita iunxit ) in armis
Styrus adest, laetusque virum cognoscit Anausis, 
et prior 'en cuius thalamis Aeetia virgo
dicta manet nostrosque feret qui victor amores.
non', ait,  'invitoque gener mutabere patri.'
tum simul adversas conlatis cursibus hastas
coniciunt; fugit adductis Albanus habenis
saucius atque datum leto non sperat Anausin,
nec videt. ille autem telo moribundus adacto
'ad soceros pactaeque sinus en coniugis' inquit,
'Styre, fugis, vulnus referens, quod carmine nullo
sustineat nullisque levet Medea venenis.'
dixerat, extremus cum lumina corripit error,
voxque repressa gelu percussaque vertice tellus.
	  Hinc animos acies auget, magnoque doloris 
turbine Gesandrum Mavors rapit: ille morantes
increpat et stricto sic urget  Iazygas ense:
'nempe omnes cecidere senes, nempe omnis ademptus
ante pater. quae vos subito tam foeda senectus
corripuit fregitque animos atque abstulit iras?
aut mecum mediam, iuvenes, agite ite per urbem 
Argolicamque manum aut cars occumbite natis.'
inruit et patrias coeptis ferus advocat umbras:
'sancte mihi Vorapte pater, tua pectora nato
suggere nunc animamque parem, si fata peroso
tarda tibi turpesque moras non segnius ipsi
paruimus parvique eadem  didicere nepotes.'
haec ait, auditusque Erebo. tunc corripit ensem
turbidus et furiis ardens quatit arma paternis.
indigenis sacratus aquis magnique sacerdos
Phasidis Arctois Aquites errabat in armis
(populeus cui frontis  honor conspectaque glauco
tempora nectuntur ramo), te, Cyrne, parentis
immemorem durae cupiens abducere pugnae;
iamque omnes impune globos diversaque lustrans
agmina non usquam natum videt,  utque iterum intrat
vociferans, iterum belli diversa peragrat,
lancea caeruleas circum strepit incita vittas.
opprimit admissis ferus hunc Gesander habenis.
ille manum trepidans atque inrita sacra tetendit
'te' que 'per hanc', inquit, 'genitor  tibi si manet, oro
canitiem, compesce minas et si tibi natus, 
parce meo.' dixit. contra sic victor adacto
ense refert:  'genitor, turpi durare senecta
quem mihi reris adhuc, ipse hac occumbere dextra
maluit atque ultro segnes abrumpere metas.
et tibi si pietas nati, si dextra fuisset,
haut medii precibus tereres  nunc tempora belli,
praeda future canum. iuveni sors pulchrior omnis: 
et certasse manu decet et caruisse sepulchre.'
dixerat; ille deos moriens caelumque precatur,
dextera ne misero talis foret obvia nato.
Te quoque, Canthe, tui non inscia funeris Argo
flevit ab  invita rapientem tela carina.
iam Scythicos miserande sinus, iam Phasidis amnem 
contigeras, nec longa dies, ut capta videres
vellera et Euboicis patrios de montibus ignes.
ilium, ubi congress submit Gesander iniquo,
territat his: 'tu, qui faciles hominumque putasti
has, Argive, domos, alium hic miser aspicis annum
altricemque nivem festinaque taedia vitae.
non nos aut levibus componere bracchia  remis
novimus aut ventos opus exspectare ferentes;
imus equis, qua  vel medio riget aequore pontus
vel tumida fremit Hister aqua; nec moenia nobis
vestra placent: feror arctois nunc liber in arvis
cuncta tenens, mecum omnis amor, iacturaque plaustri 
sola, nee hac longum victor potiere rapina. 
ast epulae quodcumque pecus, quaecumque ferarum.
mitte Asiae, mitte Argolicis mandata colonis,
ne trepident;  numquam has hiemes, haec saxa relinquam,
Martis agros, ubi tam saevo  duravimus amne
progeniem natosque rudes, ubi copia  leti
tanta viris. sic in patriis bellare pruinis
praedarique iuvat, talemque hanc accipe dextram.'
dixit, et Edonis  nutritum missile ventis
concitat; it  medium per pectus et horrida nexu
letifer aera chalybs. trepidus super advolat Idas
ac simul Oenides pariterque Menoetius  et qui
Bebrycio propius  remeavit ab hospite victor.
at vero ingentem Telamon procul extulit orbem
exanimem te, Canthe, tegens; ceu saeptus in arto 
dat catulos post terga leo, sic comminus astat 
Aeacides gressumque tenet contraque ruentem
septeno validam circumfert tegmine molem.
nec minus hinc urget Scythiae manus armaque  Canthi
quisque sibi et Graio poenam de corpore poscens.
arduus inde labos, medioque in corpore pugna
conseritur. magno veluti cum turbine  sese
ipsius Aeoliae frangunt in limine venti,
quem pelagi rabies, quem nubila, quemque sequatur
ille dies: obnixa virum sic comminus haeret 
pugna, nec arrepto  pelli de corpore possunt.
ut bovis  exuvias multo qui frangit olivo
dat famulis, tendunt illi tractuque vicissim
taurea terga dormant, pingui fluit unguine  tellus:
talis utrimque labos, raptataque limite in arto
membra viri miseranda meant: hi tendere contra,
hi contra, alternaeque virum non cedere dextrae.
hinc medium Telamon Canthum rapit, hinc tenet ardens
colla viri et molles galeae Gesander habenas,
insonuit quae  lapsa solo dextramque fefellit.
ille iterum in clipei septemplicis improbus orbem
arietat et  Canthum sequitur Canthumque reposcit,
quem manus a tergo socium rapit atque receptum
virginis Euryales curru locat. advolat ipsa
ac simul Haemonidae, Gesandrumque omnis in unum
it manus. ille novas acies et virginis arma
ut videt, 'has etiam contra bellabimus?' inquit;
'heu pudor.' inde Lycen ferit ad confine papillae,
inde Thoen, qua pelta vacat; iamque ibat in Harpen 
vixdum  prima levi ducentem cornua nervo,
et labentis  equi tendentem frena Menippen:
cum regina gravem nodis auroque securem
congeminans partem capitis galeaeque ferinae
dissipat. hic pariter telorum immanis in unum
it globus; ille diu coniectis sufficit hastis,
quin etiam gravior nutuque 
carens exterruit Idam;
tunc ruit ut montis latus aut ut machina muri,
quae scopulis trabibusque diu confectaque flammis
procubuit tandem  atque ingentem protulit urbem.
	  Ecce locum tempusque ratus iamque et sua posci
proelia, falcatos infert Ariasmenus axes
saevaque diffundit socium iuga protinus omnes
Graiugenas, omnes rapturus ab agmine Colchos.
qualiter exosus Pyrrhae genus aequora rursus
Iuppiter atque omnes fluvium si fundat habenas,
ardua Parnasi lateant iuga, cesserit  Othrys
piniger et mersis decrescant rupibus Alpes:
diluvio tali paribusque Ariasmenus urget
excidiis nullo rapiens discrimine currus.
aegida tum primum virgo spiramque Medusae
ter centum saevis squalentem sustulit hydris,
quam soli vidistis equi. pavor occupat ingens 
excussis in terga viris, diramque retorquent 
in socios non sponte luem. tunc ensibus uncis
implicat et trepidos lacerat discordia currus.
Romanas veluti saevissima cum legiones
Tisiphone regesque movet, quorum agmina pilis,
quorum aquilis  utrimque micant, eademque parentes
rura colunt, idem lectos ex omnibus agris
miserat infelix non haec ad proelia Thybris:
sic modo concordes externaque fata petentes
Palladii  rapuere metus, sic in sua versi
funera concurrunt dominis revocantibus axes.
non tam foeda virum Laurentibus agmina terris
eiecere noti, Libyco nec talis imago
litore, cum fractas involvunt aequora  puppes.
hinc biiuges, illinc artus  tenduntur eriles,
quos radii, quos frena secant, trahiturque trahitque
currus caede madens, atroque in pulvere regum
viscera  nunc aliis, aliis nunc curribus haerent.
haud usquam  Colchorum animi neque .....
tela, sed implicitos miseraque in peste revinctos 
confodiunt ac forma necis non altera surgit, 
quam cervos ubi non Umbro venator edaci,
non penna petit, haerentes sed cornibus altis
invenlt et caeca constrictos excipit  ira.
ipse recollectis audax Ariasmenus armis
desilit; illum acies curvae secat undique falcis 
partiturque  rotis, atque inde furentia raptus
in iuga Circaeos tetigit non amplius agros.
Talia certatim Minyae sparsique Cytaei
funera miscebant campis Scythiamque premebant, 
cum Iuno Aesonidae non hanc ad vellera cernens
esse viam nec sic reditus regina parandos
extremam molitur  opem, funesta prius quam
consilia ac saevas  aperit rex perfidus iras.
increpat et seris  Vulcanum maesta querellis,
cuius flammiferos videt inter regia  tauros
pascua Tartaream proflantes pectore noctem.
haec etenim Minyas ne iungere Marte peracto
monstra satis iubeat Cadmei dentibus hydri, 
ante diem timet  et varias circumspicit artes.
sola  animo Medea subit, mens omnis in una 
virgine, nocturnis qua nulla potentior aris.
illius adfatus  sparsosque per avia sucos
sidera fixa pavent et avi stupet orbita Solis.
mutat agros fluviumque vias, suus alligat ignis 
cuncta, sopor recolit fessos aetate parentes
datque alias sine lege colus. hanc maxima Circe
terrificis mirata modis, hanc advena Phrixus,
quamvis Atracio lunam spumare veneno
sciret et Haemoniis agitari cantibus umbras.
ergo opibus magicis et virginitate tremendam
Iuno duci sociam coniungere quaerit Achivo.
non aliam tauris videt et nascentibus armis
quippe parem nec quae medio  stet in agmine flammae:
nullum mente nefas, nullos  horrescere visus.
quid si caecus amor saevusque accesserit ignis?
hinc Veneris thalamos semperque recentia sertis
tecta petit. visa iamdudum prosilit altis
diva toris volucrumque exercitus omnis Amorum.
ac prior hanc  placidis supplex Saturnia dictis
adgreditur veros metuens aperire timores.
'in manibus spes nostra tuis omnisque potestas
nunc' ait; 'hoc etiam magis adnue vera  fatenti.
durus ut  Argolicis Tirynthius exulat oris,
mens mihi non eadem Iovis atque adversa  voluntas,
nullus honor thalamis flammaeve in nocte priores.
da,  precor, artificis blanda adspiramina formae
ornatusque tuos terra caeloque potentes.'
sensit diva dolos iam pridem sponte requirens
Colchida et invisi genus omne excindere Phoebi.
tum vero optatis potitur, nec passa precari
ulterius dedit acre  decus fecundaque monstris
cingula, non pietas quibus aut custodia famae,
non pudor, at contra levis et festina cupido
adfatusque mali  dulcisque labantibus error
et metus et demens alieni  cura pericli.
'omne' ait 'imperium natorumque arma meorum
cuncta dedi; quascumque libet nunc concute mentes.'
	  Cingitur arcanis Saturnia laeta venenis,
atque hinc virgineae venit ad penetralia sedis
Chalciopen  imitata sono formaque sororem.
fulsit ab invita numen  procul, et pavor artus
protinus atque ingens Aeetida perculit horror.
'ergo nec ignotis Minyas huc fluctibus' inquit
'advenisse, soror, nec nostro sola parenti
scis socias iunxisse manus? at cetera muros
turba tenet fruiturque virum caelestibus armis,
tu thalamis ignava  sedes, tu sola paterna
fixa domo? tales quando tibi cernere reges?'
illa nihil contra; nec enim dea passa manumque
implicat et rapidis mirantem passibus aufert.
ducitur infelix ad moenia summa futuri
nescia virgo mali et falsae  commissa sorori:
lilia per vernos lucent velut alba colores
praecipue, quis vita brevis totusque parumper
floret honor, fuscis et iam Notus imminet alis.
hanc residens altis Hecate Perseia  lucis
flebat et has imo referebat pectore voces:
'deseris heu nostrum nemus aequalesque catervas,
a misera, ut Graias haut sponte vageris ad urbes,
non iniussa  tamen; neque te, mea cura, relinquam.
magna fugae monumenta dabis, spernere nec usquam 
mendaci captiva viro, meque ille magistram
sentiet et raptu famulae doluisse pudendo.'
dixerat. ast illae murorum extrema capessunt
defixaeque virum lituumque fragoribus horrent,
quales instanti nimborum frigore maestae
succedunt ramis haerentque  pavore volucres.
Iamque Getae, iamque omnis Hiber Drangaeaque  densa
strage cadit legio et latis prosternitur arvis.
semineces duplicesque inter sua tela suosque
inter equos saevam misero luctamine versant
congeriem et longis  campos singultibus implent.
victores patrium contra paeana Geloni
congeminant; eadem redeunt mox gaudia victis, 
qua  deus et melior belli respexit imago.
	  Quis tales obitus dederit, quis talia facta, 
dic age, tuque feri  reminiscere, Musa, furoris.
Absyrtus clipei radiis curruque coruscus
Solis avi, cuius vibrantem  comminus hastam
cernere nec galeam gentes potuere minantem,
sed trepidae redeunt et verso vulnera tergo
accipiunt magnisque fugam clamoribus augent,
proterit impulsu gravis agmina corporaque altis 
sternit equis gemitusque premit spirantis acervi. 
nec levior comitatur Aron, horrentia cuius
discolor arma super squalentesque aere lacertos
barbarica chlamys ardet  acu tremefactaque vento
implet equum, qualis  roseis it Lucifer alis,
quem Venus inlustri gaudet producere caelo.
at  non inde procul Rambelus et acer Otaxes
dispulerant Colchos  pariterque inglorius Armes,
fraude nova stabula et furtis adsuetus inultis
depopulare greges, frontem cum cornibus auxit
hispidus inque dei latuit terrore Lycaei:
hac tunc attonitos facie defixerat hostes.
quem simul ac nota  formidine bella moventem
vidit Aron, 'pavidos te' inquit 'nunc rere magistros
et stolidum petiisse pecus? non pascua nec bos 
hic tibi; nocturnis mitte haec simulacra rapinis 
neve deum mihi finge; deus quoque consere dextram.' 
sic ait, intentaque adiutum missile planta
derigit et lapsis patuerunt vulnera villis.
nec minus Aeolii proles Aeetia Phrixi
fertur et ipsa furens ac se modo laeta Cytaeis
agminibus, modo cognatis ostentat Achivis.
atque hos in medio duri discrimine belli
laudibus inque ipsis gaudens ubi vidit Iason,
'macte' ait 'o nostrum genus et iam certa propago
Aeoliae nec opina domus; sat  magna laborum
dona fero, satis hoc visu quaecumque rependo.'
dixit et in Sueten magnique in fata Ceramni
emicuit clipeumque rotans hunc poplite caeso
deicit, ilium aperit lato per pectus hiatu.
Argus utrumque ab equis ingenti porrigit auso 
et Zacorum et Phalcen,  peditem pedes haurit Amastrin.
sanguinis ille globos effusaque viscera gestat
barbarus et cassa stridens  sublabitur ira.
dat Calais Barisanta neci semperque propinquas
Riphea venali comitantem sanguine pugnas,
centum lecta  boum bellator corpora, centum
pactus equos;  his ille animam lucemque rependit
crudelis; tandem dulces iam cassus in auras
respicit ac nulla caelum reparabile gaza.
labitur  intortos per tempora caerula crines
tunc quoque materna velatus harundine Peucon.
at genetrix  imis pariter Maeotis ab antris
implevit plangore lacus natumque vocavit,
iam non per ripas, iam  non per curva volantem
stagna nec in medio truncantem marmore cervos.
Eurytus Exomatas agit aequore. Nestoris hastae
immoritur primaevus  Helix, nec reddita caro
nutrimenta patri, brevibusque ereptus  in annis.
at Latagum  Zetemque Daraps; illum exigit hasta,
hunc fugit, ingentem subiti cum sanguinis  undam
vidit et extremo lucentia pectora ferro.
	  Ecce autem muris residens Medea paternis
singula dum magni lustrat certamina belli
atque hos ipsa procul densa in caligine reges
agnoscit quaeritque alios Iunone magistra,
conspicit Aesonium  longe caput, ac simul acres
huc oculos sensusque refert animumque faventem,
nunc quo se raperet, nunc  quo diversus abiret,
ante videns, quotque unus equos, quot funderet  arma,
errantesque  viros quam densis sisteret hastis.
quaque iterum tacito sparsit vaga lumina vultu
aut fratris quaerens aut pacti coniugis arma,
saevus ibi miserae solusque occurrit Iason.
tunc his germanam adgreditur, ceu nescia, dictis:
'quis, precor, hic, toto iamdudum fervere campo
quem tueor quemque ipsa vides? nam te quoque tali
attonitam virtute reor.' contra aspera Iuno
reddit agens stimulis ac diris fraudibus urget:
'ipsum' ait 'Aesoniden cernis, soror, aequore tanto
debita cognati repetit qui vellera Phrixi,
nec nunc laude prior  generis nec sanguine quisquam.
aspicis, ut Minyas inter proceresque Cytaeos
emicet effulgens quantisque insultet acervis;
et iam vela dabit, iam litora nostra relinquet, 
Thessaliae felicis  opes dilectaque Phrixo
rura petens.  eat atque utinam superetque labores.'
tantum effata magis campis intendere suadet,
dum datur, ardentesque viri percurrere pugnas;
at  simul hanc dictis, ilium dea Marte secundo
impulit  atque novas egit sub pectora vires.
ora sub excelso iamdudum vertice coni
saeva micant, cursuque ardescit, nec tibi, Perse,
nec tibi, virgo, iubae laetabile sidus Achivae,
acer ut autumni  canis iratoque vocati
ab Iove fatales ad regna  iniusta cometae.
nec sua Crethiden latuit dea, vimque recentem
sentit agi membris ac se super agmina tollit, 
quantus ubi ipse gelu magnoque incanuit imbre
Caucasus et summas abiit hibernus in arctos.
tunc vero, stabulis qualis leo saevit opimis
luxurians  spargitque famem mutatque cruores,
sic neque parte ferox nec caede moratur in una
turbidus  inque omnes pariter furit ac modo saevo
ense, modo infesta rarescunt cuspide pugnae.
tunc et terrificis undantem  crinibus Hebrum
et Geticum Priona ferit; caput eripit Auchi
†brachiaque†  et vastis volvendum mittit harenis.
	  At genitus Iove complerat sua fata Colaxes;
iamque pater maesto contristat sidera vultu
talibus aegra movens nequiquam pectora curis:
'ei mihi, si durae natum subducere sorti
moliar  atque meis ausim confidere regnis,
frater adhuc Amyci maerens  nece cunctaque divum
turba fremant,  quorum nati cecidere cadentque.
quin habeat sua quemque dies cunctisque negabo,
quae mihi.' supremos misero sic fatus honores
congerit atque animis moriturum ingentibus implet.
ille volat campis immensaque funera miscet
per cuneos, velut hiberno proruptus ab arcu
imber agens  scopulos nemorumque operumque ruinas,
donec ab ingenti bacchatus vertice montis 
frangitur inque novum paulatim deficit amnem.
talis in extremo proles Iovis  emicat aevo
et nunc magnanimos  Hypetaona Gessithoumque,
nunc Arinen Olbumque notat;  iam saucius Aprem
et desertus equo Thydrum pedes exigit  hasta
Phasiaden, pecoris custos de more paterni
Caucasus ad primas genuit quem Phasidis undas;
hinc puero cognomen erat, famulumque ferebant
Phasidis intonso nequiquam crine parentes. 
iamque aliis instabat atrox, cum diva supremas
rumpit iniqua colus, victorque advenit Iason.
excipit hunc saeva sic fatus  voce Colaxes:
'vos Scythiae saturare canes Scythiaeque volucres
huc miseri venistis?'  ait saxumque prehensum,
illius et dextrae gestamen et illius aevi,
concussa molitur humo, quod regia Iuno
flexit ad ignotum caput infletumque Monesi. 
praeceps ille ruit; nato non depulit ictus
Iuppiter, Aesoniae vulnus fatale sed hastae
per clipeum, per pectus abit, lapsoque cruentus
advolat Aesonides mortemque cadentis acerbat.
spargitur hinc miserisque venit iam notus Alanis. 
At regina virum (neque enim deus amovet ignem)
persequitur lustrans oculisque ardentibus haeret;
et iam laeta minus praesentis imagine pugnae
castigatque metus et quas alit inscia curas,
respiciens, an vera soror; nec credere falsos
audet atrox vultus, eademque  in gaudia rursus
labitur et saevae  trahitur dulcedine flammae.
ac velut ante comas ac summa cacumina silvae
lenibus adludit flabris levis auster, at illum
protinus immanem miserae sensere  carinae,
talis ad extremos agitur Medea furores.
interdum blandae derepta  monilia divae
contrectat miseroque aptat flagrantia collo,
quaque dedit teneros aurum furiale per artus,
deficit; ac sua virgo deae gestamina reddit,
non gemmis, non illa levi turbata metallo,
sed facibus, sed mole dei, quem pectore toto
iam tenet; extremus roseo pudor errat in ore.
ac prior his: 'credisne patrem promissa daturum,
o soror, Argolicus cui dis melioribus hospes
contigit? aut belli quantum iam restat acerbi?
heu quibus ignota sese pro gente  periclis
obicit.' haec fantem medio in sermone reliquit
incepti iam Iuno potens securaque fraudis.
	  Imminet e celsis audentius  improba muris
virgo nec ablatam  sequitur quaeritve sororerm.
at quotiens vis dura ducum densique repente
Aesoniden pressere viri cumque omnis in unum
imber iit, totiens saxis pulsatur et hastis:
primaque ad infesti Lexanoris horruit arcus,
alta sed Aesonium supra caput exit harundo,
teque, Caice, petit; coniunx miseranda Caico
linquitur et primo domus imperfecta cubili.
Regius eois Myraces interpres ab oris
venerat, ut Colchos procul atque Aeetia Parthis
foedera donato non inrita iungeret auro. 
tum iuvenem terris Parcae tenuere  Cytaeis
ac subiti Mavortis amor. simul armiger ibat
semivir impubemque gerens sterilemque iuventam. 
ipse Euphrataeis  residens ad frena tapetis
nunc levis infesto procurrit in agmina curru,
nunc fuga conversas spargit  mentita sagittas.
at viridem gemmis et eoae stamine silvae
subligat extrema patrium  cervice tiaran
insignis manicis, insignis acinace dextro;
improba barbaricae procurrunt tegmina plantae.
nec latuere diu saevum spolia illa Syenen,
perque levem et multo maculatam murice tigrin
concita cuspis abit; subitos ex ore cruores
saucia tigris agit  vitamque effundit erilem;
ipse puer fracto pronum caput implicat arcu.
sanguine tunc atro chlamys ignea, sanguine vultus 
et gravidae maduere comae, quas flore Sabaeo
nutrierat liquidoque parens signaverat auro.
qualem siquis aquis et fertilis ubere terrae
educat ac ventis oleam felicibus implet,
nec labor adsiduus nec spes sua fallit alentem,
iamque videt  primam tenero de vertice frondem,
cum subito immissis praeceps aquilonia nimbis
venit hiemps nigraque evulsam tendit harena: 
haud secus ante urbem Myraces atque ipsius ante
virginis ora cadit; sed non magis illa movetur
unius aegra metu, quam te, Meleagre, furentem,
quam Talaum videt aut pugnas miratur Acasti;
at satis hos ipsae gentes campique videbant
tempestate pari versis incumbere turmis:
ante oculos fuga sera  ducum largusque cadentum
est  cruor et currus dominis ingentibus orbi.
Non tulit hos Perses gemitus clademque  suorum
tergaque versa tuens his  caelum questibus implet:
'quid me  iam patriis eiectum sedibus, istas
ut  struerem pugnas Scythiamque in bella moverem,
vos superi, vos augurio lusistis  inani?
quid fratris meritas tua,  Iuppiter, omina
promisere mihi? nobis Argoa parabas
scilicet auxilia et tantas coniungere vires.
saeva quidem lucis miseris mora; dent tamen, oro,
unum ilium mihi fata diem, quo vellera  Achivos
sic meritos quoque hunc  videam virtute superbum
Aesoniden tantos flentem sine honore labores.'
dixerat haec pectusque suis everberat armis
et galeam fietu, galeam singultibus implet; 
ibat  et in medii praeceps incendia belli,
ni prior adversis Pallas vidisset ab armis
et secum: 'ruit ecce ferox in funera Perses,
quem genitor Colchis solioque imponere  fratris
iam statuit. nostra vereor ne fraude peremptum
increpet et culpam hanc magno terrore rependat.'
haec dicens atro nebulam diffundit amictu
stridentesque  viri circum caput amovet hastas.
ille super socias clementi turbine gentes
erigitur paulumque  levi raptatus in aethra
iam tandem extremas pugnae defertur in oras,
forte ubi serus Hiber Issedoniaeque  phalanges
Marte carent  solisque iuvant clamoribus agmen.
Nox simul astriferas profert optabilis umbras;
et cadit extemplo  belli fragor, aegraque muris
digreditur longum virgo perpessa timorem.
ut fera Nyctelii paulum per  sacra resistunt,
mox rapuere deum iam iam quodcumque  paratae
Thyiades, haut alio remeat Medea tumultu
atque inter Graiumque acies patriasque phalangas
semper inexpletis adgnoscit Iasona curis
armaque quique cava superest de casside vultum."
1,Lucan,phars_10,"Ut primum terras, Pompeii colla secutus,
Adtigit, et  diras calcavit Caesar arenas:
Pugnavit Fortuna ducis fatumque nocentis
Aegypti, regnum Lagi Romana sub arma
Iret, an eriperet mundo Memphiticus ensis
Victoria victique caput. Tua profuit umbra,
Magne, tui socerum rapuere a sanguine manes.
[Ne populus post te Nilum Romanus amaret.
Inde Paraetoniam fertur securus in urbem
Pignore tam saevi sceleris, sua signa secutus.
Sed fremitu vulgi, fasces et iura querentis
Inferri Romana suis, discordia sensit
Pectora et ancipites animos, Magnumque perisse
Non sibi. Tum vultu semper celante timorem,
Intrepidus superum sedes et templa vetusti
Numinis, antiquas Macetum testantia vires,
Circuit: et, nulla captus dulcedine rerum,
Non auro cultuque deum, non moenibus urbis,
Effossum tumulis cupide descendit in antrum.
Illic Pellaei proles vesana Philippi,
Felix praedo, iacet, terrarum vindice fato
Raptus. Sacratis totum spargenda per orbem
Membra viri posuere adytis. Fortuna pepercit
Manibus, et regni duravit ad ultima fatum.
Nam sibi libertas umquam si redderet orbem,
Ludibrio servatus erat, non utile mundo
Editus exemplum, terras tot posse sub uno
Esse viro. Macetum fines latebrasque suorum
Deseruit, victasque patri despexit Athenas:
Perque Asiae populos fatis urgentibus actus
Humana cum strage ruit, gladiumque per omnes
Exegit gentes: ignotos miscuit amnes,
Persarum Euphraten, Indorum sanguine Gangen:
Terrarum fatale malum, fulmenque, quod omnes
Percuteret pariter populos, et sidus inicum
Gentibus. Oceano classes inferre parabat
Exteriore mari. Non illi flamma, nec undae,
Nec sterilis Libye, nec Syrticus obstitit Ammon.
Isset in occasus, mundi devexa secutus,
Ambissetque polos, Nilumque a fonte bibisset:
Occurrit suprema dies, naturaque solum
Hunc potuit finem vesano ponere regi;
Qui secum invidia, qua totum ceperat orbem,
Abstulit imperium; nulloque herede relicto
Totius fati, lacerandas praebuit urbes.
Sed cecidit, Babylone sua Parthoque verendus.
Pro pudor!  Eoi propius timuere sarissas,
Quam nunc pila timent, populi. Licet usque sub Arcton
Regnemus, Zephyrique domos terrasque premamus
Flagrantis post terga Noti: cedemus in ortus
Arsacidum domino. Non felix Parthia Crassis
Exiguae secura fuit provincia Pellae.
Iam, Pelusiaco veniens a gurgite Nili,
Rex puer imbellis populi sedaverat iras;
Obside quo pacis Pellaea tutus in aula
Caesar erat: cum se parva Cleopatra biremi,
Corrupto custode Phari laxare catenas,
Intulit Emathiis, ignaro Caesare, tectis;
Dedecos Aegypti, Latii feralis Erinnys,
Romano non casta malo. Quantum impulit Argos
Iliacasque domos facie Spartana nocenti,
Hesperios auxit tantum Cleopatra furores.
Terruit ilia suo, si fas, Capitolia sistro,
Et Romana petit imbelli signa Canopo,
Caesare captivo Pharios ductura triumphos:
Leucadioque fuit dubius sub gurgite casus,
An mundum ne nostra quidem matrona teneret.
Hoc animi nox ilia dedit, quae prima cubili
Miscuit incestam ducibus Ptolemaida nostris.
Quis tibi vesani veniam non donet amoris,
Antoni, durum cum Caesaris hauserit ignes
Pectus, et in media rabie, medioque furore,
Et Pompeianis habitata manibus aula,
Sanguine Thessalicae cladis perfusus adulter
Admisit Venerem curis, et miscuit armis
Illicitosque toros, et non ex coniuge partus?
Pro pudor! oblitus Magni, tibi, Iulia, fratres
Obscena de matre dedit: partesque fugatas
Passus in extremis Libyae coalescere regnis,
Tempora Niliaco turpis dependit amori,
Dum donare Pharon, dum non sibi vincere mavult.
Quem, formae confisa suae, Cleopatra sine ullis
Tristis adit lacrimis, simulatum comta dolorem,
Qua decuit, veluti laceros dispersa capillos,
Et sic orsa loqui: Si qua est, o maxime Caesar,
Nobilitas, Pharii proles clarissima Lagi,
Exsul in aeternum, sceptris depulsa paternis,
Si tua restituat veteri me dextera fato,
Complector regina pedes.  Tu gentibus aequum
Sidus ades nostris. Non urbes prima tenebo
Femina   Niliacas:    nullo  discrimine sexus
Reginam scit ferre Pharos.   Lege summa perempti
Verba patris, qui iura mihi communia regni
Et thalamos cum fratre dedit.  Puer ille sororem,
Sit modo liber, amat: sed habet sub iure Pothini
Adfectus ensesque suos. Nil ipsa paterni
Iuris inire peto: culpa tantoque pudore
Solve domum: remove funesta satellitis arma,
Et regem regnare iube. Quantosne tumores
Mente gerit famulus, Magni cervice revulsa!
Iam tibi (sed procul hoc avertant fata) minatur.
Sat fuit indignum, Caesar, mundoque tibique,
Pompeiam facinus meritumque fuisse Pothini.
Nequidquam duras tentasset Caesaris aures:
Vultus adest precibus, faciesque incesta perorat.
Exigit infandam, corrupto iudice, noctem. 
Pax ubi parta duci donisque ingentibus emta est,
Excepere epulae tantarum gaudia rerum:
Explicuitque suos magno Cleopatra tumultu
Nondum translatos Romana in saecula luxus.
Ipse locus templi, quod vix corruptior aetas
Exstruat, instar erat: laqueataque tecta ferebant
Divitias, crassumque trabes absconderat aurum.
Nec summis crustata domus sectisque nitebat
Marmoribus: stabatque sibi non segnis Achates
Purpureusque lapis; totaque effusus in aula
Calcabatur Onyx. Hebenus Meroetica vastos
Non operit postes, sed stat pro robore vili,
Auxilium, non forma, domus. Ebur atria vestit,
Et subfixa manu foribus testudinis Indae
Terga sedent, crebro maculas distincta smaragdo.
Fulget gemma toris, et iaspide fulva supellex:
Strata micant: Tyrio quorum pars maxima suco
Cocta diu, virus non uno duxit aheno;
Pars auro plumata nitet; pars ignea cocco,
Ut mos est Phariis miscendi licia telis.
Tum famulae numerus turbae, populusque minister;
Discolor hos sanguis, alios distinxerat aetas:
Haec Libycos, pars tam flavos gerit alter crines,
Ut nullis Caesar Rheni se dicat in arvis
Tam rutilas vidisse comas; pars sanguinis usti,
Torta caput, refugosque gerens a fronte capillos.
Nec non infelix ferro mollita iuventus
Atque exsecta virum. Stat contra fortior aetas,
Vix ulla fuscante tamen lanugine malas.
Discubuere illic reges, maiorque potestas
Caesar: et immodice formam fucata nocentem,
Nec sceptris contenta suis, nec fratre marito,
Plena maris rubri spoliis, colloque comisque
Divitias Cleopatra gerit, cultuque laborat.
Candida Sidonio perlucent pectora filo,
Quod Nilotis acus compressum pectine Serum
Solvit, et extenso laxavit stamina velo.
Dentibus hic niveis sectos Atlantide silva
Imposuere orbes; quales ad Caesaris ora
Nec capto venere Iuba. Pro! caecus et amens
Ambitione furor, civilia bella gerenti
Divitias aperire suas, incendere mentem
Hospitis armati. Non sit licet ille nefando
Marte paratus opes mundi quaesisse ruina:
Pone duces priscos et nomina pauperis aevi,
Fabricios Curiosque graves: hic ille recumbat
Sordidus Hetruscis abductus Consul aratris,
Optabit patriae talem duxisse triumphum.
Infudere epulas auro, quod terra, quod aer,
Quod pelagus Nilusque dedit, quod luxus inani
Ambitione furens toto quaesivit in orbe,
Non mandante fame. Multas volucresque ferasque
Aegypti posuere deos: manibusque ministrat
Niliacas crystallus aquas: gemmaeque capaces
Excepere merum, sed non Mareotidos uvae,
Nobile sed paucis senium cui contulit annis
Indomitum Meroe cogens spumare Falernum.
Accipiunt sertas nardo florente coronas,
Et numquam fugiente rosa: multumque madenti
Infudere comae, quod nondum evanuit aura
Cinnamon, externa nec perdidit aera terra:
Advectumque recens vicinae messis amomum.
Discit opes Caesar spoliati perdere mundi,
Et gessisse pudet genero cum paupere bellum,
Et caussas Martis Phariis cum gentibus optat.
Postquam epulis Bacchoque modum lassata voluptas
Imposuit, longis Caesar producere noctem
Inchoat adloquiis: summaque in sede iacentem
Linigerum placidis compellat Achorea dictis:
O sacris devote senex, quodque arguit aetas,
Non neglecte deis, Phariae primordia gentis,
Terrarumque situm, vulgique edissere mores,
Et ritus formasque deum: quodcumque vetustis
Insculptum est adytis, profer, noscique volentes
Prode deos. Si Cecropium sua sacra Platonem
Maiores docuere tui: quis dignior umquam
Hoc fuit auditu, mundique capacior hospes?
Fama quidem generi Pharias me duxit ad urbes,
Sed tamen et vestri.  Media inter proelia semper
Stellarum  coelique plagis superisque vacavi,
Nec meus Eudoxi vincetur Fastibus annus.
Sed cum tanta meo vivat sub pectore virtus,
Tantus amor veri, nihil est quod noscere malim,
Quam fluvii caussas per saecula tanta latentes,
Ignotumque caput. Spes sit mihi certa videndi
Niliacos fontes, bellum civile relinquam.
Finierat, contraque sacer sic orsus Achoreus: 
Fas mihi, magnorum, Caesar, secreta parentum
Prodere, ad hoc aevi populis ignota profanis.
Sit pietas aliis, miracula tanta silere:
Ast ego coelicolis gratum reor, ire per omnes
Hoc opus, et sacras populis notescere leges.
Sideribus, quae sola fugam  moderantur Olympi,
Occurruntque polo, diversa potentia prima
Mundi lege data est. Sol tempora dividit anni,
Mutat nocte diem, radiisque potentibus astra
Ire vetat, cursuque vagos statione moratur.
Luna suis vicibus Tethyn terrenaque miscet.
Frigida Saturno glacies et zona nivalis
Cessit. Habet ventos incertaque fulmina Mavors.
Sub Iove temperies et numquam turbidus aer.
At fecunda Venus cunctarum semina rerum
Possidet; immensae Cyllenius arbiter undae  est.
Hunc ubi pars coeli tenuit, qua mixta Leonis
Sidera sunt Cancro, rapidos qua Sirius ignes
Exerit, et varii mutator circulus anni
Aegoceron Cancrumque tenet, cui subdita Nili
Ora latent: quae cum dominus percussit aquarum
Igne superiecto, tunc Nilus fonte soluto
Exit, ut Oceanus lunaribus incrementis
Iussus adest, auctusque suos non ante coarctat,
Quam nos aestivas a sole receperit horas.
Vana fides veterum, Nilo, quo crescat in arva,
Aethiopum prodesse nivis.  Non Arctos in illis
Montibus, aut Boreas. Testis tibi sole perusti
Ipse color populi, calidique vaporibus Austri.
Adde, quod omne caput fluvii, quodcumque soluta
Praecipitat glaces, ingresso vere tumescit
Prima tabe nivis: Nilus neque  suscitat undas
Ante Canis radios, nec ripis adligat amnem
Ante parem nocti, Libra sub iudice, Phoebum.
Inde etiam leges aliarum nescit aquarum:
Nec tumet hibernus, quum, longe sole remoto,
Officiis caret unda suis: dare iussus iniquo
Temperiem coelo, mediis aestatibus exit.
Sub torrente plaga, ne terras dissipet ignis,
Nilus adest mundo, contraque incensa Leonis
Ora tumet: Cancroque suam torrente Syenen,
Imploratus adest: nec campos liberat undis,
Donec in autumnum declinet Phoebus, et umbras
Extendat Meroe. Quis caussas reddere possit
Sic iussit natura parens decurrere Nilum:
Sic opus est mundo. - Zephyros quoque vana vetustas
His adscribit aquis, quorum stata tempora flatus
Continuique dies, et in aera longa potestas:
Vel quod ab occiduo pellunt tot nubila coelo
Trans Noton, et fluvio cogunt incumbere nimbos:
Vel quod aquas toties rumpentis litora Nili
Adsiduo feriunt, coguntque resistere fluctus
Ille mora cursus adversique obiice ponti
Aestuat in campos. -  Sunt, qui spiramina terris
Esse putant, magnosque cavae compagis hiatus.
Commeat hac penitus tacitis discursibus unda,
Frigore ab Arctoo medium revocata sub axem,
Cum Phoebus pressit Meroen, tellusque perusta
Illuc   duxit aquas. Trahitur Gangesque Padusque
Per tacitum mundi. Tunc omnia flumina Nilus
Uno fonte vomens non uno gurgite perfert.
Rumor, ab Oceano, qui terras adligat omnes,
Exundante procul violentum erumpere Nilum,
Aequoreosque sales longo mitescere tractu.
Nec non Oceano pasci Phoebumque polumque
Credimus: hunc, caldi tetigit cum brachia Cancri,
Sol rapit, atque undae plus, quam quod digerat aer,
Tolitur. Hoc noctes referunt, Niloque refundunt.
Ast ego, si tantam ius est mihi solvere litem,
Quasdam, Caesar, aquas post mundi sera peracti
Saecula, concussis terrarum erumpere venis,
Non id agente deo, quasdam compage sub ipsa
Cum toto coepisse reor, quas ille creator
Atque opifex rerum certo sub iure coercet.
Quae tibi noscendi Nilum, Romane, cupido,
Et Phariis  Persisque fuit, Macetumque tyrannis:
Nullaque non aetas voluit conferre futuris
Notitiam: sed vincit adhuc natura latendi.
Summus Alexander regum, quos Memphis adorat,
Invidit Nilo, misitque per ultima terrae
Aethiopum lectos: illos rubicunda perusti
Zona poli tenuit; Nilum videre calentem.
Venit ad occasus mundique extrema Sesostris,
Et Pharios currus regum cervicibus egit:
Ante tamen, vestros amnes, Rhodanumque Padumque,
Quam Nilum, de fonte bibit. Vesanus in ortus
Cambyses longi populos pervenit ad aevi,
Defectusque epulis et pastus caede suorum,
Ignoto te, Nile, redit.  Non fabula mendax
Ausa loqui de fonte tuo est. Ubicunque videris,
Quaereris: et nulli contingit gloria genti,
Ut Nilo sit laeta suo. Tua flumina prodam,
Qua deus, undarum colator, Nile, tuarum,
Te mihi isse dedit. Medio consurgis ab axe,
Ausus in ardentem ripas adtollere Cancrum:
In Borean is rectus aquis, mediumque Booten:
ursus in occasum flexu torquetur et ortus,
Nunc Arabum populis, Libycis nunc aequus arenis:
Teque vident primi, quaerunt tamen hi quoque, Seres,
Aethiopumque feris alieno gurgite campos:
Et te terrarum nescit cui debeat orbis.
Arcanum natura caput non prodidit ulli,
Nec licuit populis parvum te, Nile, videre,
Amovitque sinus, et gentes maluit ortus
Mirari, quam nosse, tuos. Consurgere in ipsis
Ius tibi solstitiis, aliena crescere bruma,
Atque hiemes adferre tuas: solique vagari
Concessum per utrosque polos. Hic quaeritur ortus,
Illic finis aquae. Late tibi gurgite rupto
Ambitur nigris Meroe fecunda colonis,
Laeta comis ebeni: quae, quamvis arbore multa
Frondeat, aestatem nulla sibi mitigat umbra:
Linea tam rectum mundi ferit illa Leonem.
Inde plagas Phoebi, damnum non passus aquarum,
Praeveheris, sterilesque diu metiris arenas,
Nunc omnes unum vires collectus in amnem,
Nunc vagus, et spargens facilem tibi cedere ripam.
Rursus multifidas revocat piger alveus undas,
Qua dirimunt Arabum populis Aegyptia rura
Regni claustra Philae. Mox te deserta secantem,
Qua dirimunt nostrum rubro commercia pontum,
Mollis lapsus agit.  Quis te tam lene fluentem
Moturum tantas violenti gurgitis iras,
Nile, putet?  Sed cum lapsus abrupta viarum
Excepere tuos, et praecipites cataractae,
Ac nusquam vetitis ullas obsistere cautes
Indignaris aquis: spuma tunc astra lacessis:
Cuncta fremunt undis: ac multo murmure montis
Spumeus invictis canescit fluctibus amnis.
Hinc, Abaton quam nostra vocat veneranda vetustas,
Terra potens, primos sentit percussa tumultus,
Et scopuli, placuit fluvii quos dicere venas,
Quod manifesta novi primum dant signa tumoris.
Hinc montes natura vagis circumdedit undis,
Qui Libyae te, Nile, negant: quos inter in alta
It convalle iacens iam molibus unda receptis.
Prima tibi campos permittit apertaque Memphis
Rura, modumque vetat crescendi ponere ripas. 
Sic velut in tuta securi pace trahebant
Noctis iter mediae: sed non vesana Pothini
Mens imbuta semel tam sacra caede, vacabat
A scelerum motu. Magno nihil ille peremto
Iam putat esse nefas: habitant sub pectore manes,
Ultricesque deae dant in nova monstra furorem.
Dignatur viles isto quoque sanguine dextras,
Quo Fortuna parat victos perfundere Patres;
Poenaque civilis belli, vindicta senatus
Paene data est famulo. Procul hoc avertite, fata,
Crimen, ut haec Bruto cervix absente secetur.
In scelus it Pharium Romani poena tyranni,
Exemplumque perit. Struit audax irrita fatis:
Nec parat occultae caedem committere fraudi,
Invictumque ducem detecto Marte lacessit.
Tantum animi delicta dabant, ut colla ferire
Caesaris, et socerum iungi tibi, Magne, inberet:
Atque haec dicta monet famulos perferre fideles
Ad Pompeianae socium sibi caedis Achillam,
Quem puer imbellis cunctis praefecerat armis,
Et dederat ferrum, nullo sibi iure retento,
In cunctos, in seque simul.  Tu mollibus, inquit,
Nunc incumbe toris, et pingues exige somnos:
Invasit Cleopatra domum. Nec prodita tantum est,
Sed donata Pharos. Cessas accurrere solus
Ad dominae thalamos?  Nubit soror impia fratri:
Nam Latio iam nupta duci est:  interque maritos
Discurrens Aegypton habet, Romamque meretur.
Expugnare senem potuit Cleopatra venenis:
Crede, miser, puero: quem nox si iunxerit una,
Et semel amplexus incesto pectore passus
Hauserit obscoenum titulo pietatis amorem,
Meque tuumque caput per singula forsitan illi
Oscula donabit.  Crucibus flammisque luemus,
Si fuerit formosa soror. Nil undique restat
Auxilii: rex hinc coniux, hinc  Caesar adulter.
Et sumus, ut fatear, tam saeva iudice sontes:
Quem non ex nobis credet Cleopatra nocentem,
A quo casta fuit?  Per, te, quod fecimus una
Perdidimusque nefas, perque ictum sanguine Magni
Foedus, ades: subito bellum molire tumultu:
Irrue nocturnus: rumpamus funere taedas,
Crudelemque toris dominam mactemus in ipsis
Cum quocumque viro.   Nec nos deterreat ausis
Hesperii Fortuna ducis. Quae sustulit illum
Imposuitque orbi, communis gloria nobis:
Nos quoque sublimes Magnus facit. Adspice litus,
Spem nostri sceleris: pollutos consule fluctus,
Quid liceat nobis: tumulumque e pulvere parvo
Adspice Pompeii non omnia membra tegentem.
Quem metuis, par huius erat. Non sanguine clari:
Quid refert? nec opes populorum ac regna movemus:
Ad scelus ingentis fati sumus. Adtrahit illos
In nostras Fortuna manus.  En, altera venit
Victima nobilior. Placemus caede secunda
Hesperias gentes. Iugulus mihi Caesaris haustus
Hoc praestare potest, Pompeii caede nocentes
Ut populus Romanus amet. Quid nomina tanta
Horremus, viresque ducis, quibus ille relictis
Miles erit?  Nox haec peraget civilia bella,
Inferiasque dabit populis, et mittet ad umbras.
Quod debetur adhuc mundo    caput. Ite feroces
Caesaris in iugulum: praestet Lagea iuventus
Hoc regi, Romana sibi. Tu parce morari:
Plenum epulis, madidumque mero, Venerique paratum
Invenies: aude: superi tot vota Catonum
Brutorumque tibi tribuent. Noli segnis Achillas
Suadenti parere nefas. Haud clara movendis,
Ut mos, signa dedit castris, nec prodidit arma
Ullius clangore tubae: temere omnia saevi
Instrumenta rapit belli. Pars maxima turbae
Plebis erat Latiae: sed tanta oblivio mentes
Cepit, in externos corrupto milite mores,
Ut duce sub famulo iussuque satellitis irent,
Quos erat indignum Phario parere tyranno.
Nulla fides pietasque viris, qui castra sequuntur;
Venalesque manus, ubi fas, ubi maxima merces,
Aere merent parvo: iugulumque in Caesaris ire
Non sibi dant. Pro fas! ubi non civilia bella
Invenit imperii fatum miserabile nostri?
Thessaliae subducta acies in litore Nili
More furit patrio. Quid te plus, Magne, recepto
Ausa foret Lagea domus? Dat scilicet omnis
Dextera, quod debet superis: nullique vacare
Fas est Romano. Latium sic scindere corpus
Dis placitum: non in soceri generique favorem
Discedunt populi: civilia bella satelles
Movit, et in partem Romani venit Achillas.
Et nisi fata manus a sanguine Caesaris arcent,
Hae vincent partes. Aderat maturus uterque,
Et districta epulis ad cunctas aula patebat
Insidias, poteratque cruor per regia fundi
Pocula Caesareus, mensaeque incumbere cervix.
Sed metuunt belli trepidos in nocte tumultus,
Ne caedes confusa mauu permissaque fatis
Te, Ptolemaee, trahat. Tanta est fiducia ferri.
Non rapuere nefas: summi contemta facultas
Est operis: visum famulis reparabile damnum,
Illam mactandi dimittere Caesaris horam.
Servatur poenas in aperta luce daturus.
Donata est nox una duci, vixitque Pothini
Munere Phoebeos Caesar dilatus in ortus. 
Lucifer a Casia prospexit rupe, diemque
Misit in Aegyptum, primo quoque sole calentem,
Cum procul a muris acies non sparsa maniplis
Nec vaga conspicitur, sed iustos qualis ad hostes
Recta fronte venit, Passuri cominus arma,
Laturique ruunt. At Caesar, moenibus urbis
Diffisus, foribus clausae se protegit aulae,
Degeneres passus latebras. Nec tota vacabat
Regia compresso; minima collegerat arma
Parte domus: tangunt animos iraeque metusque:
Et timet incursus, indignaturque timere.
Sic fremit in parvis fera nobilis abdita claustris,
Et frangit rabidos praemorso carcere dentes;
Nec secus in Siculis fureret tua flamma cavernis,
Obstrueret summam si quis tibi, Mulciber, Aetnam.
Audax Thessalici nuper qui rupe sub Aemi
Hesperiae cunctos proceres aciemque senatus
Pompeiumque ducem, caussa spectare vetante,
Non timuit, fatumque sibi promisit iniquum,
Expavit servile nefas, intraque penates
Obruitur telis: quem non violasset Alanus,
Non Scytha, non fixo qui ludit in hospite Maurus;
Hic, cui Romani spatium non sufficit orbis,
Parvaque regna putat Tyriis cum Gadibus Indos,
Ceu puer imbellis, ceu captis femina muris,
Quaerit tuta domus: spem vitae in limine clauso
Ponit, et incerto lustrat vagus atria cursu:
Non sine rege tamen; quem ducit in omnia secum,
Sumturus poenas et grata piacula morti,
Missurusque tuum, si non sint tela nec ignes,
In famulos, Ptolemaee, caput. Sic barbara Colchis
Creditur, ultorem metuens regnique fugaeque,
Ense suo fratrisque simul cervice parata
Exspectasse patrem. Cogunt tamen ultima rerum
Spem pacis tentare ducem: missusque satelles
Regius, ut saevos absentia voce tyranni
Corriperet famulos, quo bellum auctore moverent.
Sed neque ius mundi valuit, neque foedera sancta
Gentibus: orator regis pacisque sequester
Aestimat in numero scelerum ponenda tuorum,
Tot monstris Aegypte nocens. Non Thessala tellus,
Vastaque regna Iubae, non Pontus et impia signa
Pharnacis, et gelido circumfluus orbis Ibero
Tantum ausus scelerum, non Syrtis barbara, quantum
Deliciae fecere tuae. Premit undique bellum,
Inque domum iam tela cadunt, quassantque penates.
Non aries uno moturus limina pulsu,
Fracturusque domum; non ulla est machina belli:
Nec flammis mandatur opus: sed caeca iuventus
Consilii, vastos ambit divulsa penates,
Et nusquam totis incursat viribus agmen.
Fata vetant, murique vicem Fortuna tuetur.
Nec non et ratibus tentatur regia, qua se
Protulit in medios audaci margine fluctus
Luxuriosa domus. Sed abest defensor ubique
Caesar, et hos aditu gladiis, hos ignibus arcet:
Obsessusque gerit (tanta est constantia mentis)
Expugnantis opus. Piceo iubet unguine tinctas
Lampadas immitti iunctis in vela carinis.
Nec piger ignis erat per stuppea vincula perque
Manantes cera tabulas: et tempore eodem
Transtraque nautarum summique arsere ceruchi.
Iam prope semustae merguntur in aequore classes,
Iamque hostes et tela natant. Nec puppibus ignis
Incubuit solis: sed quae vicina fuere
Tecta mari, longis rapuere vaporibus ignem:
Et cladem fovere Noti, percussaque flama
Turbine, non alio motu per tecta cucurrit,
Quam solet aetherio lampas discurrere sulco,
Materiaque carens atque ardens aere solo.
Illa lues clausa paullum revocavit ab aula
Urbis in auxilium populos. Nec tempora cladis
Perdidit in somnos, sed caeca nocte carinis
Insiluit Caesar, semper feliciter usus
Praecipiti cursu bellorum, et tempore rapto.
Tunc claustrum pelagi cepit Pharon. Insula quondam
In medio stetit illa mari, sub tempore vatis
Proteos: at nunc est Pellaeis proxima muris.
Illa duci geminos bellorum praestitit usus:
Abstulit excursus et fauces aequoris hosti;
Caesaris auxiliis aditus et libera ponti
Ostia permisit. Nec poenas inde Pothini
Distulit ulterius sed non qua debuit ira,
Non cruce, non flammis, rabido non dente ferarum;
Heu facinus! cervix gladio male caesa pependit:
Magni morte perit!   Nec non, subrepta paratis
A famulo Ganymede dolis, pervenit ad hostes
Caesaris Arsinoe: quae castra carentia rege,
Ut proles Lagea, tenet, famulumque tyranni
Terribilem iusto transegit Achillea ferro.
Altera, Magne, tuis iam victima mittitur umbris:
Nec satis hoc Fortuna putat. Procul absit, ut ista
Vindictae sit summa tuae. Non ipse tyrannus
Sufficit in poenas, non omnis regia Lagi.
Dum patrii veniant in viscera Caesaris enses,
Magnus inultus erit. Sed non auctore furoris
Sublato cecidit rabies: nam rursus in arma
Auspiciis Ganymedis eunt: ac multa secundo
Proelia Marte gerunt. Potuit, discrimine summo
Caesaris, illa dies in famam et saecula mitti.
Molis in exiguae spatio stipantibus armis,
Dum parat in vacuus Martem transferre carinas
Dux Latius, tota subiti formidine belli
Cingitur: hinc densae praetexunt litora classes,
Hinc tergo insultant pedites: via nulla salutis,
Non fuga, non virtus:  vix spes quoque mortis honestae.
Non acie fusa, nec magnae stragis acervo
Vincendus tunc Caesar erat, sed sanguine nullo,
Captus sorte loci. Pendet, dubiusne timeret,
Optaretne mori. Respexit in agmine denso
Scaevam, perpetuae meritum iam nomina famae
Ad campos, Epidamne, tuos, ubi solus apertis
Obsedit muris calcantem moenia Magnum."
2,Seneca (Younger),ag,"Opaca linquens Ditis inferni loca
adsum profundo Tartari emissus specu,
incertus utras oderim sedes magis:
fugio Thyestes inferos, superos fugo.
en horret animus et pavor membra excutit:
video paternos, immo fraternos lares,
hoc est vetustum Pelopiae limen domus;
hinc auspicari regium capiti decus
mos est Pelasgis, hoc sedent alti toro
quibus superba sceptra gestantur manu,
locus 'hic habendae curiae— hic epulis locus,
libet reverti, nonne vel tristes lacus
incolere satius, nonne custodem Stygis
trigemina nigris colla iactantem iubis?
ubi ille celeri corpus evinctus rotae
in se refertur, ubi per adversum irritus
redeunte totiens luditur saxo labor,
ubi tondet ales avida fecundum iecur,
et inter undas fervida exustus siti
aquas fugaces ore decepto appetit
poenas daturus caelitum dapibus graves—
sed ille nostrae pars quota est culpae senex?
reputemus omnes quos ob infandas manus
quaesitor urna Gnosius versat reos,
vincam Thyestes sceleribus cunctos meis.
a fratre vincar? liberis plenus tribus
in me sepultis? viscera exedi mea.
nec hactenus Fortuna maculavit patrem,
sed maius aliud ausa commisso scelus
gnatae nefandos petere concubitus iubet.
non pavidus hausi dicta, sed cepi nefas.
ergo ut per omnis liberos irem parens,
coacta fatis gnata fert uterum gravem,
me patre dignum, versa natura est retro:
avo parentem, pro nefas, patri virum,
gnatis nepotes miscui— nocti diem.
Sed sera tandem respicit fessos malis
post fata demum sortis incertae fides:
rex ille regum, ductor Agamemnon ducum,
cuius secutae mille vexillum rates
Iliaca velis maria texerunt suis,
post decima Phoebi lustra devicto Ilio
adest— daturus coniugi iugulum suae.
iam iam natabit sanguine alterno domus:
enses secures tela, divisum gravi
ictu bipennis regium video caput,
iam scelera prope sunt, iam dolus caedes cruor—
parantur epulae, causa natalis tui,
Aegisthe, venit, quid pudor vultus gravat?
quid dextra dubio trepida consilio labat?
quid ipse temet consulis torques rogas, '
an deceat hoc te? respice ad matrem: decet.
Sed cur repente noctis aestivae vices
hiberna longa spatia producunt mora,
aut quid cadentes detinet stellas polo?
Phoebum moramur? redde iam mundo diem.
O regnorum magnis fallax
Fortuna bonis, in praecipiti
dubioque loeas nimis excelsos;
numquam placidam sceptra quietem
certumve sui tenuere diem;
alia ex aliis cura fatigat
vexatque animos nova tempestas.
Non sic Libycis syrtibus aequor
furit alternos volvere fluctus,
non Euxini turget ab imis
commota vadis
unda nivali vicina polo,
ubi caeruleis immunis aquis
lucida versat plaustra Bootes,
ut praecipites regum casus
Fortuna rotat.
Metui cupiunt metuique timent,
non nox illis alma recessus
praebet tutos, non curarum
somnus domitor pectora solvit.
Quas non arces scelus alternum
dedit in praeceps? impia quas non
arma fatigant? iura pudorque
et coniugii sacrata fides
fugiunt aulas; sequitur tristis
sanguinolenta Bellona manu
quaeque superbos urit Erinys,
nimias semper comitata domos,
quas in planum quaelibet hora
tulit ex alto.
Licet arma vacent cessentque doli,
sidunt ipso pondere magna
ceditque oneri Fortuna suo.
vela secundis inflata notis
ventos nimium timuere suos,
nubibus ipsis inserta caput
turris pluvio vapulat Austro,
densasque nemus spargens umbras
annosa videt robora frangi;
feriunt celsos fulmina colles,
corpora morbis maiora patent,
et cum in pastus armenta vagos
vilia currant,
placet in vulnus maxima cervix.
Quicquid in altum Fortuna tulit,
ruitura levat, modicis rebus
longius aevum est: felix mediae
quisquis turbae sorte quietus
aura stringit litora tuta
timidusque mari credere cumbam
remo terras propiore legit.
Quid, segnis anime, tuta consilia expetis?
quid fluctuaris? clausa iam melior via est:
licuit pudicos coniugis quondam toros
et sceptra casta vidua tutari fide—
periere mores ius decus pietas fides
et qui redire cum perit nescit pudor;
da frena et omnem prona nequitiam incita:
per scelera semper sceleribus tutum est iter.
tecum ipsa nunc evolve femineos dolos,
quod ulla coniunx perfida atque impos sui
amore caeco, quod novercales manus
ausae, quod ardens impia virgo face,
Phasiaca fugiens regna Thessalica trabe:
ferrum, venena; vel Mycenaeas domos
coniuncta socio profuge furtiva rate—
quid timida loqueris furta et exilium et fugas?
soror ista fecit; te decet maius nefas.
Regina Danaum et inclitum Ledae genus,
quid tacita versas quidve consilii impotens
tumido feroces impetus animo geris?
licet ipsa sileas, totus in vultu est dolor.
proin quicquid est, da tempus ac spatium tibi:
quod ratio non quit saepe sanavit mora.
Maiora cruciant quam ut moras possim pati;
flammae medullas et cor exurunt meum,
mixtus dolori subdidit stimulos timor,
invidia pulsat pectus; hinc animum iugo
premit cupido turpis et vinci vetat:
et inter istas mentis obsessae faces,
fessus quidem et devinctus et pessumdatus,
pudor rebellat. fluctibus variis agor,
ut cum hinc profundum ventus, hinc aestus rapit,
incerta dubitat unda cui cedat malo.
proinde omisi regimen e manibus meis:
quocumque me ira, qua dolor, quo spes feret,
hoc ire pergam; fluctibus dedimus ratem:
ubi animus errat, optimum est casum sequi.
Caeca est temeritas quae petit casum ducem.
Cui ultima est fortuna, quid dubiam timet?
Tuta est latetque culpa, si pateris, tua.
Perlucet omne regiae vitium domus.
Piget prioris et novum crimen struis?
Res est profecto stulta nequitiae modus.
Quod metuit auget qui scelus scelere obruit.
Et ferrum et ignis saepe medicinae loco est
Extrema primo nemo temptavit loco.
Rapienda rebus in malis praeceps via est.
At te reflectat coniugi nomen sacrum.
Decem per annos vidua respiciam virum?
Meminisse debes sobolis ex illo tuae.
Equidem et iugales filiae memini faces
et generum Achillem: praestitit matri fidem.
Redemit illa classis immotae moras
et maria pigro fixa languore impulit.
Pudet doletque— Tyndaris, caeli genus.
lustrale classi Doricae peperi caput!
revolvit animus virginis thalamos meae
quos ille dignos Pelopia fecit domo,
cum stetit ad aras ore sacrifico pater
quam nuptialis! horruit Calchas suae
responsa vocis et recedentes focos.
o scelera semper sceleribus vincens domus,
cruore ventos emimus, bellum nece!
sed vela pariter mille fecerunt rates?
non est soluta prospero classis deo:
eiecit Aulis impias portu rates.
sic auspicatus bella non melius gerit.
amore captae captus, immotus prece
Zminthea tenuit spolia Phoebei senis,
ardore sacrae virginis iam tum furens.
non illum Achilles flexit indomitus minis,
non ille solus fata qui mundi videt,
in nos fidelis augur, in captas levis,
non populus aeger et relucentes rogi:
inter ruentis Graeciae stragem ultimam
sine hoste victus marcet ac Veneri vacat
reparatque amores; neve desertus foret
a paelice umquam barbara caelebs torus,
ablatam Achilli diligit Lyrnesida,
nec rapere puduit e sinu avulsam viri—
en Paridis hostem, nunc novum vulnus gerens
amore Phrygiae vatis incensus furit,
et post tropaea Troica ac versum Ilium
captae maritus remeat et Priami gener.
Accingere, anime: bella non levia apparas.
scelus occupandum est. pigra, quem expectas diem?
Pelopia Phrygiae sceptra dum teneant nurus?
an te morantur virgines viduae domi
patrique similis? horum te mala
ventura moveant, turbo quis rerum imminet:
quid, misera, cessas? en adest gnatis tuis
furens noverca, per tuum, si aliter nequit,
latus exigatur ensis et perimat duos.
misce cruorem, perde pereundo virum:
mors misera non est commori cum quo velis.
Regina, frena temet et siste impetus
et quanta temptes cogita: victor venit
Asiae ferocis, ultor Europae, trahit
captiva Pergama et diu victos Phrygas;
hunc fraude nunc conaris et furto aggredi,
quem non Achilles ense violavit fero,
quamvis procacem torvus armasset manum,
non melior Aiax morte decreta furens,
non sola Danais Hector et bello mora,
non tela Paridis certa, non Memnon niger,
non Xanthus armis corpora immixta aggerens
fluctusque Simois caede purpureos agens,
non nivea proles Cycnus aequorei dei,
non bellicoso Thressa cum Rheso phalanx,
non picta pharetras et securigera manu
peltata Amazon? hunc domi reducem paras
mactare et aras caede maculare impia?
victrix inultum Graecia hoc facinus feret?
equos et arma classibusque horrens fretum
propone et alto sanguine exundans solum
et tota captae fata Dardaniae domus
regesta Danais, comprime affectus truces
mentemque tibimet ipsa pacifica tuam.
Quod tempus animo semper ac mente horrui
adest profecto, rebus extremum meis.
quid terga vertis, anime? quid primo impetu
deponis arma? crede perniciem tibi
et dira saevos fata moliri deos:
oppono cunctis vile suppliciis caput,
ferrumque et ignes pectore adverso excipe,
Aegisthe: non est poena sic nato mori.
tu nos pericli socia, tu, Leda sata,
comitare tantum: sanguinem reddet tibi
ignavus iste ductor ac fortis pater,
sed quid trementes circuit pallor genas
iacensque vultu languido optutus stupet?
Amor iugalis vincit ac flectit retro:
referamur illuc, unde non decuit prius
abire; sed nunc casta repetatur fides,
nam sera numquam est ad bonos mores via:
quem paenitet peccasse paene est innocens.
Quo raperis amens? credis aut speras tibi
Agamemnonis fidele coniugium? ut nihil
subesset animo quod graves faceret metus:
tamen superba et impotens flatu nimis
Fortuna magno spiritus tumidos daret.
gravis ille sociis stante adhuc Troia fuit:
quid rere ad animum suapte natura trucem
Troiam addidisse? rex Mycenarum fuit,
veniet tyrannus: prospera animos efferant.
effusa circa paelicum quanto venit
turba apparatu! sola sed turba eminet
tenetque regem famula veridici dei:
feresne thalami victa consortem tui?
at illa nolet, ultimum est nuptae malum
palam mariti possidens paelex domum.
nec regna socium ferre nec taedae sciunt.
Aegistbe, quid me rursus in praeceps agis
iramque flammis iam residentem incitas?
permisit aliquid victor in captam sibi:
nec coniugem hoc respicere nec dominam decet.
lex alia solio est, alia privato in toro.
quid quod severas ferre me leges viro
non patitur animus turpis admissi memor?
dat ille veniam facile cui venia est opus.
Itane est? pacisci mutuam veniam licet?
ignota tibi sunt iura regnorum aut nova?
nobis maligni iudices, aequi sibi
id esse regni maximum pignus putant,
si quicquid aliis non licet solis licet.
Ignovit Helenae: iuncta Menelao redit
quae Europam et Asiam paribus afflixit malis.
Sed nulla Atriden Venere furtiva abstulit
nec cepit animum coniugi obstrictum suae.
iam crimen ille quaerit et causas parat.
nil esse crede turpe commissum tibi:
quid honesta prodest vita, flagitio vacans?
ubi dominus odit fit nocens, non quaeritur.
Spartamne repetes spreta et Eurotan tuum
patriasque sedes profuga? non dant exitum
repudia regum, spe metus falsa levas.
Delicta novit nemo nisi fidus mea.
Non intrat umquam regium limen fides.
Opibus merebor, ut fidem pretio obligem.
Pretio parata vincitur pretio fides.
Surgit residuus pristinae mentis pudor—
quid obstrepis? quid voce blandiloqua mala
consilia dictas? scilicet nubet tibi,
regum relicto rege, generosa exuli?
Et cur Atrida videor inferior tibi,
gnatus Thyestae?
Si parum est, adde et nepos.
Auctore Phoebo gignor: haud generis pudet.
Phoebum nefandae stirpis auctorem vocas,
quem nocte subita frena revocantem sua
caelo expulistis? quid deos probro addimus?
subripere doctus fraude genialis toros,
quem Venere tantum scimus inlicita virum,
facesse propere ac dedecus nostrae domus
asporta ab oculis: haec vacat regi ac viro.
Exilia mihi sunt haud nova, assuevi malis.
si tu imperas, regina, non tantum domo
Argisve cedo: nil moror iussu tuo
aperire ferro pectus aerumnis grave.
Siquidem hoc cruenta Tyndaris fieri"" sinam.
quae iuncta peccat debet et culpae fidem.
secede mecum potius, ut rerum statum
dubium ac minacem iuncta consilia explicent.
Canite, o pubes inclita, Phoebum!
tibi festa caput
turba coronat, tibi virgineas,
laurum quatiens,
de more comas innuba fudit
stirps Inachia;
tu quoque nostros, Thespias hospes,
comitare choros,
quaeque Erasini gelidos fontes,
quaeque Eurotan,
quaeque virenti tacitum ripa
bibis Ismenon:
quam fatorum praescia Manto,
sata Tiresia,
Latonigenas monuit sacris
celebrare deos.
arcus, victor, pace relata,
Phoebe, relaxa
umeroque graves levibus telis
pone pharetras
resonetque manu pulsa citata
vocale chelys:
nil acre velim magnumque modis
intonet altis,
sed quale soles leviore lyra
flectere carmen
simplex, lusus cum docta tuos
Musa recenset;
licet et chorda graviore sones,
quale canebas
cum Titanas fulmine victos
videre dei,
vel cum montes montibus altis
super impositi
struxere gradus trucibus monstris,
stetit imposita
Pelion Ossa, pinifer ambos
pressit Olympus,
ades, o magni, soror et coniunx,
consors sceptri,
regia Iuno: tua te colimus
turba Mycenae,
tu sollicitum supplexque tui
numinis Argos
sola tueris, tu bella manu
pacemque regis;
tu nunc laurus Agamemnonias
accipe victrix,
tibi multifora tibia buxo
solemne canit,
tibi fila movent docta puellae
carmine molli,
tibi votivam matres Graiae
lampada iactant:
ad tua coniunx candida tauri
delubra cadet,
nescia aratri, nullo collum
signata iugo.
tuque, o magni gnata Tonantis,
incluta Pallas,
quae Dardanias cuspide turres
saepe petisti,
te permixto matrona minor
maiorque choro
colit et reserat veniente dea
templa sacerdos:
tibi nexilibus turba coronis
redimita venit,
tibi grandaevi lassique senes
compote voto
reddunt grates libantque manu
vina trementi.
et te Triviam nota memores
voce precamur:
tu maternam sistere Delon,
Lucina, iubes,
huc atque illuc prius errantem
Cyclada ventis;
nunc iam stabilis fixa terras
radice tenet,
respuit auras religatque rates
assueta sequi,
tu Tantalidos funera matris
victrix numeras:
stat nunc Sipyli vertice summo
flebile saxum,
et adhuc lacrimas marmora fundunt
antiqua novas,
colit impense femina virque
numen geminum,
tuque ante omnis, pater ac rector
fulmine pollens,
cuius nutu simul extremi
tremuere poli,
generis nostri, Iuppiter, auctor,
cape dona libens
abavusque tuam non degenerem
respice prolem.
Sed ecce, vasto concitus miles gradu
manifesta properat signa laetitiae ferens
(namque hasta summo lauream ferro gerit)
fidusque regi semper adest.
Delubra et aras caelitum et patrios lares
post longa fessus spatia, vix credens mihi,
supplex adoro. vota superis solvite:
telluris altum remeat Argolicae decus
tandem ad penates victor Agamemnon suos,
Felix ad aures nuntius venit meas.
ubinam petitus per decem coniunx mihi
annos moratur? pelagus an terras premit?
Incolumis, auctus gloria, laude inclitus
reducem expetito litori impressit pedem.
Sacris colamus prosperum tandem diem
et si propitios attamen lentos deos.
tu pande vivat coniugis frater mei
et pande teneat quas soror sedes mea.
Meliora votis posco et obtestor deos:
nam certa fari sors maris dubii vetat.
ut sparsa tumidum classis excepit mare,
ratis videre socia non potuit ratem.
quin ipse Atrides aequore immenso vagus
graviora pelago damna quam bello tulit
remeatque victo similis, exiguas trahens
lacerasque victor classe de tanta rates.
Effare casus quis rates hausit meas?
aut quae maris fortuna dispulerit duces.
Acerba fatu poscis, infaustum iubes
miscere laeto nuntium, refugit loqui
mens aegra tantis atque inhorrescit malis.
Exprome: clades scire qui refugit suas
gravat timorem; dubia plus torquent mala.
Vt Pergamum omne Dorica cecidit face,
divisa praeda est, maria properantes petunt.
iamque ense fessum miles exonerat latus,
neglecta summas scuta per puppes iacent;
ad militares remus aptatur manus
omnisque nimium longa properanti mora est.
signum recursus regia ut fulsit rate
et clara laetum remigem monuit tuba,
aurata primas prora designat vias
aperitque cursus, mille quos puppes secent.
hinc aura primo lenis impellit rates
adlapsa velis; unda vix actu levi
tranquilla Zephyri mollis afflatu tremit.
splendetque classe polagus et pariter latet.
iuvat videro nuda Troiae litora,
iuvat rolicti sola Sigei loca.
proporat iuventus omnis adductos simul
lentare remos, adiuvat ventos manu
et valida nisu bracchia alterno movet.
sulcata, vibrant aequora et latera increpant
dirimuntque canae caerulum spumae mare.
ut aura plenos fortior tendit sinus,
posuere tonsas, credita, est vento ratis
{ususque transtris miles aut terras procul,
quantum recedunt vela, fugientes notat,
aut bella narrat: Hectoris fortis minas
currusque et empto redditum corpus rogo,
sparsum cruore rogis Herceum Iovem.
tunc qui iacente reciprocus ludit salo
tumidumque pando transilit dorso mare
Tyrrhenus omni piscis exultat freto
agitatque gyros et comes lateri adnatat,
anteire naves laetus et rursus sequi;
nunc prima tangens rostra lascivit chorus,
millosimam nunc ambit et lustrat ratem.
iam litus omne tegitur et campi latent
et dubia parent montis Idaei iuga;
et iam, quod unum pervicax acies videt,
Iliacus atra fumus apparot nota.
iam lassa Titan colla relevabat iugo,
in astra iam lux prona, iam praeceps dios.
exigua nubes sordido crescens globo
nitidum cadentis inquinat Phoebi iubar;
suspecta rarius occideris fecit freta.
nox prima caelum sparserat stellis, iacent
deserta vento vela. tum murmur grave,
maiora minitans, collibus summis cadit
tractuque longo litus ac petrae gemunt:
agitata ventis unda Venturis tumet:
cum subito luna conditur, stellae latent,
in astra pontus tollitur, caelum perit
nec una nox est: densa tenebras obruit
caligo et omni luce subducta fretum
caelumque miscet, undique incumbunt simul
rapiuntque pelagus infimo eversum solo
adversus Euro Zephyros et Boreae Notus:
sua quisque mittit tela et infesti fretum
emoliuntur, turbo convolvit mare:
Strymonius altas Aquilo contorquet nives
Libycusque harenas Auster ac Syrtes agit;
[nec manet in Austro: fit gravis nimbis Notus]
imbre auget undas, Eurus orientem movet
Nabataea quatiens regna et Eoos sinus.
quid rabidus ora Corus oceano exerens?
mundum revelli sedibus totum suis
ipsosque rupto crederes caelo deos
decidere et atrum rebus induci chaos.
vento resistit aestus et ventus retro
aestum revolvit; non capit sese mare
undasque miscent imber et fluctus suas.
nec hoc levamen denique aerumnis datur,
videre saltem et nosse quo pereant malo:
premunt tenebrae lumina et dirae Stygis
inferna nox est. excidunt ignes tamen
et nube dirum fulmen elisa micat,
miserisque lucis tanta dulcedo est malae:
hoc lumen optant. ipsa se classis premit
et prora prorae nocuit et lateri latus,
illam dehiscens pontus in praeceps rapit
hauritque et alto redditam revomit mari;
haec onere sidit, illa convulsum latus
submittit undis, fluctus hanc decimus tegit;
haec lacera et omni decore populato levis
fluitat nec illi vela nec tonsae manent
nec rectus altas malus antemnas ferens,
sed trunca toto puppis Icario natat,
nil ratio et usus audet: ars cessit malis;
tenet horror artus, omnis officio stupet
navita relicto, remus effugit manus,
in vota miseros ultimus cogit timor
eademque superos Troes et Danai rogant.
i quid fata possunt! invidet Pyrrhus patri,
Aiaci Vlixes, Hectori Atrides minor,
Priamo; quisquis ad Troiam iacet
felix vocatur, cadere qui meruit gradu,
quem fama servat, victa quem tellus tegit,
'nil nobile ausos pontus atque undae ferunt?
ignava fortes fata consument viros?
perdenda mors est? quisquis es nondum malis
satiate tantis caelitum, tandem tuum
numen serena: cladibus nostris daret
vel Troia lacrimas, odia si durant tua
placetque mitti Doricum exitio genus,
quid hos simul perire nobiscum iuvat,
quibus perimas? sistito infestum mare:
vehit ista Danaos classis, et Troas venit. '
nec plura possunt: occupat vocem mare.
Ecce alia clades, fulmine irati Iovis
armata Pallas quicquid haut hasta minax,
haut aegide, haut furore Gorgoneo potest,
at igne patrio temptat, et caelo novae
spirant procellae, solus invictus malis
luctatur Aiax. vela cogentem hunc sua
tento rudente flamma praestrinxit cadens,
libratur aliud fulmen: hoc toto impetu
certum reducta Pallas excussit manu,
imitata patrem, transit Aiacem et ratem
ratisque partem secum et Aiacem tulit,
nil ille motus, ardua ut cautes, salo
ambustus extat, dirimit insanum mare
fluctusque rumpit pectore et navem manu
complexus ignes traxit et caeco mari
conlucet Aiax, omne resplendet fretum,
tandem occupata rupe furibundum intonat:
'superasse cuncta, pelagus atque ignes iuvat,
vicisse caelum Palladem fulmen mare.
non me fugavit bellici terror dei
[et Hectorem una solus et Martem tuli]
Phoebea nec me tela pepulerunt gradu:
cum Phrygibus istos vicimus— tene horream?
aliena inerti tela mittis dextera,
quid si ipse mittat?' plura cum auderet furens,
tridente rupem subruit pulsam pater
Neptunus imis exerens undis caput
solvitque montem; quem cadens secum tulit
terraque et igne victus et pelago iacet.
Nos alia maior naufragos pestis vocat,
est humilis, unda, scrupeis mendax vadis,
ubi saxa rapidis clausa verticibus tegit
fallax Caphereus; aestuat scopulis fretum
fervetque semper fluctus alterna vice.
arx imminet praerupta quae spectat mare
utrimque geminum: Pelopis hinc oras tui
et Isthmon, arto qui recurvatus solo
Ionia iungi maria Phrixeis vetat,
hinc scelere Lemnon nobilem et Calchedona
tardamque ratibus Aulida: hanc arcem occupat
Palamedis ille genitor et clarum manu
lumen nefanda vertice e summo efferens
in saxa ducit perfida classem face.
haerent acutis rupibus fixae rates;
has inopis undae brevia comminuunt vada,
pars vehitur huius prima, pars scopulo sedet;
hanc alia retro spatia relegentem ferit
et fracta frangit, iam timent terram rates
et maria malunt. cecidit in lucem furor:
postquam litatum est Ilio, Phoebus redit
et damna noctis tristis ostendit dies.
Vtrumne doleam laeter an reducem virum?
remeasse laetor vulnus et regni grave
lugere cogor, redde iam Grais, pater
altisona quatiens regna, placatos deos.
nunc omne laeta fronde veletur caput,
sacrifiea dulces tibia effundat modos
et nivea magnas victima ante aras cadat
Sed ecce. turba tristis in comptae comas
Iliades adsunt, quas super celso gradu
effrena Phoebas entheas laurus quatit.
Heu quam dulce malum mortalibus additum
vitae diras amor, cum pateat malis
effugium et miseros libera mors vocet
portus aeterna placidus quiete,
nullus hunc terror nec impotentia
procella Fortunae movet aut iniqui
flamma Tonantis.
Perrumpet omne servitium
contemptor levium deorum,
qui vultus Acherontis atri,
qui Styga tristem non tristis videt
audetque vitae ponere finem.
Alta pax * * nullos
civium coetus timet aut minaces
victoris iras, non maria asperis
insana coris, non acies feras
pulvereamve nubem
motam barbaricis equitum catervis;
non urbe cum tota populos cadentes,
hostica muros populari te flamma,
indoinitumve bellum:
par ille regi, par superis erit.
o quam miserum est nescire mori!
Vidimus patriam ruentem nocte funesta,
cum Dardana tecta Dorici raperetis ignes,
non illa bello victa, non armis,
ut quondam, Herculea cecidit pharetra.
quam non Pelei Thetidisquo natus
carosque Pelidae nimium feroci
vicit, acceptis cum fulsit armis
fuditque Troas falsus Achilles,
aut cum ipso Pelides animos feroces
sustulit luctu celeremque saltu
Troades summis timuere muris,
perdidit in malis
extremum decus fortiter vinci:
restitit quinis bis annis
unius noctis peritura furto.
Vidimus simulata dona
molis immensae Danaumque
fatale munus duximus nostra
creduli dextra tremuitque saepe
limine in primo sonipes, cavernis
conditos reges bellumque gestans;
et licuit dolos versare ut ipsi
fraude sua caderent Pelasgi.
saepe commotae sonuere parmae
tacitumque murmur percussit aures,
ut fremuit male subdolo
parens Pyrrhus Vlixi.
Secura metus Troica pubes
sacros gaudet tangere funes,
hinc aequaevi gregis Astyanax,
hinc Haemonio desponsa rogo
ducunt turmas,
haec femineas, ille viriles.
festae matres votiva ferunt
munera divis:
festi patres adeunt aras,
unus tota est vultus in urbe;
et, quod numquam post Hectoreos
vidimus ignes, laeta est Hecuba.
quid nunc primum, dolor infelix,
quidve extremum deflere paras?
moenia, divum fabricata manu,
diruta nostra?
an templa deos super usta suos?
non vacat istis lacrimare malis:
te, magne parens, flent Iliades.
vidi, vidi
senis in iugulo telum Pyrrhi
vix exiguo sanguine tingui.
Cohibete lacrimas omne quas tempus petet,
Troades, et ipsae vestra lamentabili
lugete gemitu funera: aerumnae meae
socium recusant, cladibus questus meis
removete, nostris ipsa sufficiam malis.
Lacrimas lacrimis miscere iuvat:
magis exurunt quos secretae
lacerant curae, iuvat in medium
deflere suos; nec tu, quamvis
dura virago patiensque mali,
poteris tantas flere ruinas,
non quae verno mobile carmen
ramo cantat tristis aedon
Ityn in varios modulata sonos,
non quae tectis Bistonis ales
residens summis impia diri
furta mariti garrula narrat,
lugere tuam poterit digne
conquesta domum, licet ipse velit
clarus niveos inter olores
Histrum cycnus Tanainque colens
extrema loqui, licet alcyones
Ceyca suum fluctu leviter
plangente sonent, cum tranquillo
male confisae credunt iterum
pelago audaces fetusque suos
nido pavidae titubante fovent;
non si molles comitata viros
tristis Iaceret bracchia tecum
quae turritae turba parenti
pectora, rauco concita buxo,
ferit ut Phrygium lugeat Attin,
non est lacrimis, Cassandra, modus,
quia quae patimur vicere modum.
Sed cur sacratas deripis capiti infulas?
miseris colendos maxime superos putem.
CASS, Vicere nostra iam metus omnis mala.
equidem nec ulla caelites placo prece
nec, si velint saevire, quo noceant habent.
Fortuna vires ipsa consumpsit suas.
quae patria restat, quis pater, quae iam soror?
bibere tumuli sanguinem atque arae meum.
quid illa felix turba fraterni gregis?
exhausta nempe: regia miseri senes
vacua relicti, totque per thalamos vident
praeter Lacaenam ceteras viduas nurus,
tot illa regum mater et regimen Phrygum,
fecunda in ignes Hecuba fatorum novas
experta leges induit vultus feros:
circa ruinas rabida latravit suas,
Troiae superstes, Hectori, Priamo, sibi.
Silet repente Phoebas et pallor genas
creberque totum possidet corpus tremor;
stetere vittae, mollis horrescit coma,
anhela corda murmure incluso fremunt,
incerta nutant lumina et versi retro
torquentur oculi, rursus immoti rigent.
nunc levat in auras altior solito caput
graditurque celsa, nunc reluctantis parat
reserare fauces, verba nunc clauso male
custodit ore maenaa impatiens dei.
Quid me furoris incitam stimulis novi
quid mentis inopem, sacra Parnasi iuga,
rapitis? recede, Phoebe, iam non sum tua,
extingue flammas pectori infixas meo.
cui nunc vagor vaesana? cui bacchor furens?
iam Troia cecidit— falsa quid vates ago?
Vbi sum? fugit lux alma et obscurat genas
nox alta et aether abditus tenebris latet,
sed ecce gemino sole praefulget dies
geminumque duplices Argos attollit domus.
Idaea cerno nemora: fatalis sedet
inter potentes arbiter pastor deas.
timete reges, moneo, furtivum genus: *
agrestis iste alumnus evertet domum,
quid ista vaecors tela feminea manu
destricta praefert? quem petit dextra virum
Lacaena cultu, ferrum Amazonium gerens?
quae versat oculos alia nunc facies meos?
victor ferarum colla sublimis iacet
ignobili sub dente Marmaricus leo,
morsus cruentos passus audacis leae.
quid me vocatis sospitem solam e meis,
umbrae meorum? te sequor testis, pater,
Troiae sepultae; frater, auxilium Phrygum
terrorque Danaum, non ego antiquum decus
video aut calentes ratibus exustis manus,
sed lacera membra et saucios vinclo gravi
illos lacertos; te sequor, nimium cito
congresse Achilli Troile; incertos geris,
Deiphobe, vultus, coniugis munus novae,
iuvat per ipsos ingredi Stygios lacus,
iuvat videre Tartari saevum canem
avidique regna Ditis! haec hodie ratis
Phlegethontis atri regias animas vehet,
victamqne victricemqne. vos. umbrae, precor.
iurata superis unda. te pariter precor:
reserate paulum terga nigrantis poli,
levis ut Mycenas turba prospiciat Phrygum.
spectate. miseri: fata se vertunt retro.
Instant sorores squalidae
sanguinea iactant verbera.
fert laeva semustas faces
turgentque pallentes genae
et vestis atri funeris
exesa cingit ilia,
strepuntque nocturni metus
et ossa vasti corporis
corrupta longinquo situ
palude limosa iacent.
et ecce, defessus senex
ad ora ludentes aquas
non captat oblitus sitim,
maestus futuro funere:
exultat et ponit gradus
pater decoros Dardanus.
Iam pervagatus ipse se fregit furor,
caditque flexo qualis ante aras genu
cervice taurus vulnus incertum gerens,
relevemus artus, en deos tandem suos
victrice lauru cinctus Agamemnon adit,
et festa coniunx obvios illi tulit
gressus reditque iuncta concordi gradu.
Tandem reverter sospes ad patrios lares;
o cara salve terra, tibi tot barbarae
dedere gentes spolia, tibi felix diu
potentis Asiae Troia summisit manus,
quid ista vates corpus effusa ac tremens
dubia labat cervice? famuli, attollite,
refovete gelido latice. iam recipit diem
marcente visu. suscita sensus tuos:
optatus ille portus aerumnis adest,
festus dies est.
Festus et Troiae fuit.
Veneremur aras.
Cecidit ante aras pater.
Iovem precemur pariter.
Herceum Iovem ?
Credis videre te Ilium?
Et Priamum simul.
Hic Troia non est.
Helena ubi est Troiam

Ne metue dominam famula,
Libertas adest.
Secura vive.
Mihi mori est securitas.
Nullum est periclum tibimet.
At magnum
tibi.
Victor timere quid potest?
Quod non timet.
Hanc fida famuli turba, dum excutiat deum,
retinete ne quid impotens peccet furor.
at te, pater, qui saeva torques fulmina
pellisque nubes, sidera et terras regis,
ad quem triumphi spolia victores ferunt,
et te sororem cuncta pollentis viri,
Argolica limo, pecore votivo libens
Arabumque donis supplice et fibra colam.
Argos nobilibus nobile civibus,
Argos iratae carum novercae,
semper ingentes alumnos
educas, numerum deorum
imparem aequasti: tuus ille
bis seno meruit labore
adlegi caelo
magnus Alcides, cui lege mundi
Iuppiter rupta geminavit horas
roscidae noctis iussitque Phoebum
tardius celeres agitare currus
et tuas lente remeare bigas,
pallida Phoebe;
rettulit pedem
nomen alternis stella quae mutat
seque mirata est Hesperum dici;
Aurora movit ad solitas vices
caput et relabens imposuit seni
collum marito.
sensit ortus, sensit occasus
Herculem nasci: violentus ille
nocte non una poterat creari.
tibi concitatus substitit mundus,
o puer subiture caelum.
te sensit Nemeaeus arto
pressus lacerto fulmineus leo
cervaque Parrhasis,
sensit Arcadii populator agri,
gemuitque taurus Dictaea linquens
horridus arva.
morte fecundum domuit draconem
vetuitque collo pereunte nasci,
geminosque fratres
pectore ex uno tria monstra natos
stipite incusso fregit insultans, '
duxitque ad ortus Hesperium pecus,
Geryonae spolium triformis.
egit Threicium gregem,
quem non Strymonii gramine fluminis
Hebrive ripis pavit tyrannus:
hospitum dirus stabulis cruorem
praebuit saevis tinxitque crudos
ultimus rictus sanguis aurigae,
vidit Hippolyto ferox
pectore e medio rapi
spolium, et sagittis
nube percussa Stymphalis alto
decidit caelo;
arborque pomis fertilis aureis
extimuit manus insueta carpi
fugitque in auras leviore ramo.
audivit sonitum crepitante lamna
frigidus custos nescius somni,
linqueret cum iam nemus omne fulvo
plenus Alcides vacuum metallo.
tractus ad caelum canis inferorum
triplici catena tacuit nec ullo
latravit ore,
lucis ignotae metuens colorem.
te duce succidit
mendax Dardanidae domus
et sensit arcus iterum timendos;
te duce concidit
totidem diebus Troia quot annis.
Res agitur intus magna, par annis decem.
eheu quid hoc est? anime, consurge et cape
pretium furoris: vicimus victi Phryges.
bene est, resurgit Troia; traxisti iacens,
parens, Mycenas, terga dat victor tuus!
tam clara numquam providae mentis furor
ostendit oculis: video et intersum et fruor:
imago visus dubia non fallit meos:
spectemus. epulae regia instructae domo,
quales fuerunt ultimae Phrygibus dapes,
celebrantur: ostro lectus Iliaco nitet
merumque in auro veteris Assaraci trahunt.
en ipse picta veste sublimis iacet,
Priami superbas corpore exuvias gerens.
detrahere cultus uxor hostiles iubet,
induere potius coniugis fidae manu
textos amictus— horreo atque animo tremo:
regemne perimet exul et adulter virum?
venere fata. sanguinem extremae dapes
domini videbunt et cruor Baccho incidet.
mortifera vinctum perfide tradit neci
induta vestis: exitum manibus negant
caputque laxi et invii claudunt sinus.
haurit trementi semivir dextra latus,
nec penitus egit: vulnere in medio stupet.
at ille, ut altis hispidus silvis aper
cum casse vinctus temptat egressus tamen
artatque motu vincla et in cassum furit,
cupit fluentes undique et caecos sinus
dissicere et hostem quaerit implicitus suum.
armat bipenni Tyndaris dextram furens,
qualisque ad aras colla taurorum popa
designat oculis antequam ferro petat,
sic huc et illuc impiam librat manum.
habet, peractum est. pendet exigua male
caput amputatum parte et hinc trunco cruor
exundat, illic ora cum fremitu iacent.
nondum recedunt: ille iam exanimem petit
laceratque corpus, illa fodientem adiuvat.
uterque tanto scelere respondet suis:
est hic Thy este gnatus, haec Helenae soror.
stat ecce Titan dubius emerito die,
suane currat an Thyestea via.
Fuge, o paternae mortis auxilium unicum,
fuge et scelestas hostium vita manus,
eversa domus est funditus, regna occidunt,
hospes quis iste concitos currus agit?
germane, vultus veste furabor tuos.
quid, anime demens, refugis? externos times?
domus timenda est. pone iam trepidos metus,
Oresta: amici fida praesidia intuor.
Phocide relicta Elea inclutus
palma revertor. causa veniendi fuit
gratari amico, cuius impulsum manu
cecidit decenni Marte concussum Ilium,
quaenam ista lacrimis lugubrem vultum rigat
pavetque maesta? regium agnosco genus.
Electra, fletus causa quae laeta in domo est?
Pater peremptus scelere materno iacet,
comes paternae quaeritur natus neci,
arces Venere quaesitas tenet.
O nulla longi temporis felicitas!
Per te parentis memoriam obtestor mei,
per sceptra terris nota, per dubios deos:
recipe hunc Oresten ac pium furtum occule.
Etsi timendum caesus Agamemnon docet,
aggrediar et te, Oresta, furabor libens,
[fidem secunda poscunt, adversa exigunt]
cape hoc decorum ludicri certaminis,
insigne frontis; laeva victricem tenens
frondem virenti protegat ramo caput,
et ista donum palma Pisaei Iovis
velamen eadem praestet atque omen tibi.
tuque o paternis assidens frenis comes,
condisce, Pylade, patris exemplo fidem,
vos Graecia nunc teste veloces equi
infida cursu fugite praecipiti loca.
Excessit, abiit, currus effreno impetu
cffugit aciem, tuta iam cpperiar meos
hostes et ultro vulneri opponam caput.
Adest cruenta coniugis victrix sui
et signa caedis veste maculata gerit.
manus recenti sanguine etiamnunc madent
vultusque prae se scelera truculenti ferunt.
concedam ad aras. patere me vittis tuis,
Cassandra, iungi paria metuentem tibi.
Hostis parentis, impium atque audax caput,
quo more coetus publicos virgo petis?
Adulterarum virgo deserui domum.
Quis esse credat virginem?
Natam, tuam?
Modestiae cum matre.
Pietatem doces?
Animos viriles corde tumefacto geris;
sed agere domita feminam disces malo.
Nisi forte fallor, feminas ferrum decet.
Et esse demens te parem nobis putas?
Vobis? quis iste est alter Agamemnon tuus?
ut vidua loquere: vir caret vita tuus.
Indomita posthac virginis verba impiae
regina frangam; citius interea mihi
edissere ubi sit natus, ubi frater tuus.
Extra Mycenas.
Redde nunc natum mihi.
Et tu parentem redde.
Quo latitat loco?
Tuto quietus, regna non metuens nova:
iustae parenti satis.
At iratae parum.
morieris hodie.
Dummodo hac moriar manu.
recedo ab aris. sive te iugulo iuvat
mersisse ferrum, praebeo iugulum tibi;
seu more pecudum colla resecari placet,
intenta cervix vulnus expectat tuum.
scelus paratum est: caede respersam viri
atque obsoletam sanguine hoc dextram ablue.
Consors pericli pariter ac regni mei,
Aegisthe, gradere, gnata genetricem impie
probris lacessit, occulit fratrem abditum.
Furibunda virgo, vocis infandae sonum
et aure verba indigna materna opprime.
Etiam monebit sceleris infandi artifex,
per scelera gnatus, nomen ambiguum suis,
idem sororis gnatus et patris nepos?
Aegisthe, cessas impium ferro caput
demetere? fratrem reddat aut animam statim.
Abstrusa caeco carcere et saxo exigat
aevum, et per omnes torta poenarum modos
referre quem nunc occulit forsan volet
inops egens inclusa, paedore obruta,
vidua ante thalamos, exul, invisa omnibus
aethere negate sero subcumbet malis.
Concede mortem,
Si recusares, darem,
rudis est tyrannus morte qui poenam exigit.
Mortem aliquid ultra est?
Vita, si cupias mori.
abripite, famuli, monstrum et avectam procul
ultra Mycenas ultimo in regni angulo
vincite saeptam nocte tenebrosi specus,
ut inquietam virginem carcer domet.
At ista poenas capite persolvet suo
captiva coniunx, regii paelex tori.
trahite, ut sequatur coniugem ereptum milli.
Ne trahite. vestros ipsa praecedam gradus.
perferre prima nuntium Phrygibus meis
propero: repletum ratibus eversis mare,
captas Mycenas, mille ductorem ducum,
ut paria fata Troicis lueret malis,
perisse dono feminae: stupro, dolo.
nihil moramur, rapite, quin grates ago.
iam, iam iuvat vixisse post Troiam, iuvat.
Furiosa, morere.
Veniet et vobis furor. —"
3,Valerius Flaccus,argon_7,"Te quoque Thessalico iam serus ab hospite vesper
dividit et iam te tua gaudia, virgo, relinquunt,
noxque ruit soli veniens non mitis amanti.
ergo ubi cunctatis extremo in limine plantis
contigit aegra toros et mens incensa tenebris,
vertere tunc varios  per longa insomnia questus
nec pereat quo scire malo, tandemque fateri
ausa sibi paulum,  medio sic fata dolore est:
'nunc ego quo casu vel quo sic pervigil  usque
ipsa volens errore trahor? non haec mihi certe
nox erat ante tuos,  iuvenis fortissime, vultus.
quos ego cur iterum demens iterumque recordor
tam magno  discreta mari? quid in hospite solo
mens mihi? cognati potius iam vellera Phrixi
accipiat, quae sola petit quaeque una laborum
causa viro. nam quando domos has ille reviset? 
aut meus Aesonias quando pater ibit ad urbes?
felices, mediis qui se dare fluctibus ausi
nec tantas timuere vias talemque secuti
hunc  qui deinde virum: sed sic quoque talis abito.'
tum iactata toro totumque  experta cubile
ecce videt tenui candescere limen eoo; 
nec minus insomnem lux orta refecit amantem,
quam cum languentes levis  erigit imber aristas
grataque  iam fessis descendunt flamina remis.
At sua longarum Minyas iam cura viarum
admonet, inque ipso nequiquam tempore regem
laetitiae  meritique petunt. quem passus Iason
vota prius captasque deis accendere praedas
prominet atque oculos longe tenet, aurea si iam 
pellis et oblatis clarescant atria villis.
Ille autem iam iam  vultus vocesque parantem
ante petit  rumpitque moras inque ipsa morantis
prosilit ora viri talique effunditur ira:
'orbe satos alio, sua litora regnaque habentes,
quis furor has mediis tot fluctibus egit in oras.
quisve mei vos tantus amor? tu prima malorum
causa mihi, tu, Phrixe gener. non te aequore  mersum
quo soror,  ut felix nullos nunc nomine Graios
nossem ego. quis regum Pelias, quis Thessalus aut quae 
Graecia, quodnam  hominum cerno genus, aut ubi cautes
Cyaneae? venit Scythicas en hospes in oras.
quinquaginta Asiam (pudet heu) penetrarit Iason
exulibus? meque ante alios sic  spreverit una,
una ratis, spolium ut vivo de rege reportet?
ipsum offerre meos, ipsum iam  pandere lucos
imperet et nullo dignetur vincere bello?
cur age non templis sacrata avellere dona
omnibus atque ipsas gremiis abducere natas,
praedo, libet? vobisne domos, vobisne parentes
esse putem, ratis infandis quos sola rapinis
saevaque pascit hiems et quos, credamus ut ipsis,
rex suus inlisit pelago vetuitque reverti?
scilicet Aeoliae pecudis poteretur ut auro.
ante meus caesa descendet Caucasus umbra
ac prior Haemonias repetet super aequora praedas,
aut ego cum vittis statui feralibus Hellen 
si tamen his aliter perstas non cedere terris,
teque pudor cassi reditus movet, ac latet  una
nescio quid plus puppe viris, baud ipse morabor
quae petitis; modo nostra prior tu perfice iussa.
Martius ante urbem longis iacet horridus annis
campus et ardentes ac me quoque vomere  presso,
me quoque cunctantes interdum agnoscere tauri.
his magis atque magis rabiem nunc nostra senectus
luxuriemque dedit, solitoque superbior ignis
ore fremit. succede meae, fortissime, laudi
et nostros recole, hospes, agros. nec semina derunt,
quae prius ipse dabam, et messes, quas solus obibam.
consiliis nox una satis, tecumque retracta
cumque tuis haec iussa deis, ac siquid in isto est
robore, praedicti venies  in rura laboris.
ipse incertus adhuc, tenebris te protinus illis
involvi flammisque velim,  durare parumper
an magis, everso iacias  dum semina campo,
ac  tibi Cadmei dum dentibus exeat hydri
miles et armata florescant pube novales.'
	  Filia prima trucis vocem mirata tyranni
haesit et ad iuvenem pallentia rettulit  ora
contremuitque metu, ne  nescius audeat hospes
seque miser ne posse putet. perstrinxerat horror
ipsum etiam et maesta stabat defixus in ira.
non ita Tyrrhenus stupet Ioniusque magister, 
qui iam te, Tiberine, tuens  clarumque serena
arce pharon, praeceps  subito nusquam ostia, nusquam
Ausoniam videt  et saevas accedere Syrtes.
tum tamen, infando quae det responsa tyranno,
colligit et tandem obtutu consurgit ab alto.
'non' ait 'hos reditus, non hanc, Aeeta, dedisti
spem Minyis, cum prima tuis pro moenibus arma
induimus. quo versa fides? quos vestra volutant 
iussa dolos? alium hic Pelian, alia aequora cerno.
quin agite  hoc omnes odiisque urgete tyranni
imperiisque caput; numquam  mihi dextera nec spes
defuerit; mos iussa pati nec cedere duris.
unum oro, seu me illa suis seges obruet hastis,
hauriet adverso seu crastinus ignis hiatu,
nuntius hinc saevas Peliae mittatur ad aures,
hic periisse viros, et me, si vestra fuisset
ulla fides, reducem patriae potuisse referri'.
Talibus attonitos dictis natamque patremque
linquit et infida  praeceps prorumpit ab aula.
at trepida et medios inter deserta parentes
virgo silet nec fixa solo servare parumper
lumina nee potuit maestos non flectere vultus
respexitque fores et adhuc invenit euntem,
visus et heu miserae tunc pulchrior hospes amanti
discedens: tales umeros, ea terga relinquit.
illa domum atque ipsos paulum procedere postes
optat et  ardentes tenet intra limina gressus.
qualis ubi extremas Io vaga sentit harenas
fertque refertque  pedem, tumido quam cogit Erinys
ire maria Phariaeque vocant trans aequora matres:
circuit haut aliter foribusque impendet apertis,
an melior Minyas revocet pater; oraque quaerens 
hospitis aut solo maeret defecta cubili
aut venit in carae gremium refugitque sororis
atque loqui conata silet, rursusque recedens
quaerit, ut Aeaeis  hospes consederit oris
Phrixus, ut aligeri Circen rapuere dracones.
tum comitum visu fruitur miseranda suarum
implerique  nequit subitoque parentibus haeret
blandior et patriae circumfert oscula dextrae.
sic adsueta toris et mensae dulcis erili
aegra nova iam peste canis rabieque  futura
ante fugam totos lustrat queribunda penates.
tandem etiam molli semet  sic increpat ira:
'pergis', ait 'demens, teque illius angit imago
curaque, qui  profuga forsan tenet alta carina
quique meum patrias referet nec  nomen ad urbes.
quid me autem sic ille movet, superetne  labores
an cadat  et tanto turbetur Graecia luctu?
saltem, fata virum si iam suprema ferebant,
iussus ad ignotos potius foret ire tyrannos
o utinam et tandem non hac moreretur in urbe.
namque et sidereo nostri de sanguine Phrixi
dicitur, et caram vidi indoluisse sororem,
seque ait has iussis actum miser ire per undas. 
at  redeat quocumque modo meque ista precari
nesciat atque meum non oderit ille parentem.'
dixerat haec stratoque graves proiecerat artus, 
si veniat miserata quies,  cum saevior ipse
turbat agitque sopor: supplex hinc  sternitur hospes,
hinc pater. illa  nova rumpit formidine somnos
erigiturque toro; famulas carosque penates 
agnoscit, modo Thessalicas raptata per urbes:
turbidus ut poenis caecisque  pavoribus ensem
corripit et saevae ferit agmina matris Orestes:
ipsum angues, ipsum horrisoni  quatit ira flagelli,
atque iterum infestae  se fervere caede Lacaenae
credit agens, falsaque redit de strage dearum
fessus et in miserae conlabitur ora sororis.
	  His ubi nequiquam nutantem Colchida curis
Iuno videt necdum extremo parere furori,
non iam mentitae vultum vocemque resumit
Chalciopes. quando ardor hebet  leviorque pudori
mensque obnixa malo, tenues sublimis in auras
tollitur et fulvo Venerem vestigat Olympo.
'sum memor, ut †tecum† mecum  partita laborem;
illa nimis sed dura manet conversaque in iram
et furias dolet ac me nunc decepta  reliquit.
i, precor, atque istum quo me frustratur amorem
vince, precor, patriis ut tandem evadere tectis
audeat atque meum casu defendere ab omni
Aesoniden: vis  illa sacro, quo freta, veneno.
illum etiam totis adstantem noctibus anguem,
qui nemus omne suum quique aurea (respice porro)
vellera tot spiris circum, tot ductibus implet,
fallat  et in somnos ingenti solvat ab orno.
haec tibi: nam  Furiis atque ipsi cetera mando.'
Tum Venus aligerum  mater sic fatur Amorum:
'nec tibi, cum primos adgressa es flectere sensus
virginis ignotaque animum contingere cura,
defuimus, data continuo quin  cingula soli
nostra tibi, quis mota loco labefactaque cessit.
haut satis est, sed me ipsa opus, et  cunctantia poscunt
pectora me dubiusque pudor: iam foedera faxo
Aesonii  petat ipsa viri metuatque morari.
tu face luciferae  citus ad delubra Dianae
deveniat, sacras solita est ubi fundere taedas 
Colchis et aequali dominam lustrare caterva.
nec te nunc Hecates subeat metus, aut mea forte
impediat ne coepta time;  quin audeat opto:
continuo transibit amor, cantuque trilingui
ipsam flammiferos cogam compescere tauros.'
amplexuque petit;  volucrem tunc aspicit Irin
festinamque  iubet monitis parere Diones
et iuvenem Aesonium praedicto sistere luco.
protinus hinc Iris Minyas, Cytherea petivit
Colchida; Caucaseis speculatrix  Iuno resedit
rupibus, attonitos Aeaea in moenia vultus
speque metuque tenens et adhuc ignara futuri.
Vix primas occulta Venus prospexerat arces,
virginis ecce novus mentem perstringere languor
incipit; ingeminant commotis questibus aestus.
ergo iterum sensus varios super hospite volvens
maeret et absenti nequiquam talia fatur:
'si tibi Thessalicis, nunc si tua forte venenis
mater et heu, siqua est, posset succurrere coniunx.
quidve tuos virgo possim nisi flere labores?
hoc satis ipse ...........
ei mihi, ne casus etiam spectare supremos 
atque iterum durae  cogar comes ire sorori.
et nunc ille sua non quemquam sorte  moveri,
non ullum meminisse putat, cumque omnibus odit
me quoque. siquando fuerit tamen ulla potestas,
illum ego, qui diris cinis ultimus haeserit arvis, 
ossaque, quis tauri saevusque pepercerit ignis,
componam sedemque  dabo. fas tunc mihi manes
dilexisse viri tumuloque has reddere curas.'
	  Dixerat. ecce toro Venus improvisa resedit,
sicut erat mutata deam mentitaque pictis
vestibus et magica Circen Titanida virga.
ipsa, velut lenti fallatur imagine somni,
sic  oculos incerta tenet magnique sororem
paulatim putat esse patris. tum flebile gaudens
prosiluit saevaeque ultro tulit oscula divae
ac prior: 'o tandem, vix tandem reddita Circe
dura tuis, quae te biiugis serpentibus egit
hinc fuga? quaeve fuit patriis mora gratior oris? 
ante et Thessalicae Phasin petiere carinae
perque tot infelix frustra vada venit Iason,
quam patriae te movit amor.' tum cetera rumpit
occurritque Venus: 'tu nunc mihi causa viarum
sola, tuae venio iam pridem ignava  iuventae.
cetera parce queri neu me meliora secutam
argue; quippe etiam repetentur munera divum.
omnibus hunc potius communem  animantibus orbem,
communes et crede deos. patriam inde vocato, 
qua redit itque  dies, nec nos, o nata, malignus
cluserit hoc uno semper sub frigore mensis. 
fas mihi non habiles, fas et tibi linquere Colchos.
et nunc Ausonii coniunx ego regia Pici,
nec mihi flammiferis horrent ibi  pascua tauris,
meque vides Tusci dominam maris. at tibi quinam
Sauromatae, miseranda, proci? cui vadis Hibero
(ei mihi) vel saevo coniunx non una Gelono?'
Ilia deae contra iamdudum spernere voces.
'non ita me immemorem magnae Perseidos' inquit
'cernis, ut infelix thalamos ego cogar in illos.
i, precor, atque illum  pro me dimitte timorem.
sed magis his miseram, quando  potes, eripe curis,
unde metus aestusque mihi, quaeque aspera, mater,
perpetior durae iamdudum incendia mentis.
nulla quies animo, nullus sopor arida ... 
quaere malis nostris requiem mentemque repone, 
redde diem noctemque mihi, da prendere vestes
somniferas ipsaque oculos componere virga.
tu quoque nil, mater, prodes mihi; fortior ante
sola fui. tristes thalamos infestaque cerno
omnia, vipereos  ipsi tibi surgere crines.'
talia verba dabat conlapsaque flebat iniquae
in Veneris Medea sinus pestemque latentem
ossibus atque imi  monstrabat pectoris ignem.
Occupat amplexu Venus et furialia figit 
oscula permixtumque odiis inspirat amorem;
dumque illam variis maerentem vocibus ambit
inque alio sermone tenet, quin  hoc' ait 'audi
atque attolle genas', lacrimisque haec infit obortis:
'cum levis a superis  ad te modo laberer auris,
forte ratem primo †figientem†  litore cerno,
qualem nostra suo numquam dimittere portu 
vellet, adhuc omnes quae detinet  insula nautas.
unus ibi ante alios qui tum mihi pulchrior omnis
visus erat (longeque ducem mirabar et ipsa)
advolat atque unam comitum ratus esse tuarum
""per tibi siquis"" ait ""morituri protinus horror
et quem  non meritis videas occurrere monstris,
haec precor, haec dominae referas ad virginis aurem,
tu fletus  ostende meos; illi has ego voces,
qua datur, basque manus, ut possum, a litore tendo.
ipsae, quas mecum per mille pericula traxi,
defecere deae; spes et via sola salutis,
quam dederit, si forte dabit. ne vota repellat,
ne mea;  totque animas, qualis nec viderit ultra,
dic, precor, auxilio iuvet atque haec nomina servet. 
[si Pelopis duros prior Hippodamia labores 
expediit totque ora simul vulgata procorum
respiciens tandem patrios  exhorruit axes,
si dedit ipsa neci fratrem  Minoia virgo,
cur non hospitibus fas sit succurrere dignis
te quoque et Aeaeos iubeas  mitescere campos?
occidat aeterna tandem Cadmeia morte
iam seges et viso fumantes hospite tauri.]
ei mihi, quod nullas hic possum exsolvere grates.
at  tamen hoc saeva corpus de morte receptum,
hanc animam sciat esse suam. miserebitur ergo?
die, ait, an potius"" — strictumque ruebat in ensem.
promisi; ne falle, precor.  cumque ipsa moverer
adloquio casuque viri, te passa rogari
sum potius; tu laude nova, tu supplice digno
dignior es; sat fama meis iam  parta venenis.'
	  Torserat illa gravi iamdudum lumina vultu
vix animos dextramque tenens, quin ipsa loquentis
iret in ora deae: tanta pudor aestuat ira
verba cavens; horror molles invaserat annos.
iamque toro trepidas  infelix obruit aures
nec quo ferre fugam nec quo se vertere  posset
prensa  videt; rupta condi tellure premique
iamdudum cupit ac diras  evadere voces.
Illa sequi iubet et portis exspectat  in ipsis.
saevus Echionia ceu Penthea Bacchus in aula
deserit infectis per roscida cornua vittis,
cum tenet ille deum pudibundaque  tegmina matris
tympanaque et mollem subito miser accipit hastam:
haud aliter deserta pavet perque omnia circum
fert  oculos tectisque negat procedere virgo.
contra saevus amor, contra periturus Iason
urget et auditae crescunt in pectore  voces.
heu quid agat? videt externo se prodere patrem
dura viro, famam scelerum iamque ipsa suorum
prospicit et  questu superos questuque fatigat
Tartara; pulsat humum manibusque immurmurat uncis
noctis eram Ditemque ciens, succurrere tandem
morte velint ipsumque simul demittere  leto,
quem propter furit; absentem saevissima poscit
nunc Pelian,  tanta iuvenem qui perderet ira;
saepe suas misero promittere destinat artes
denegat  atque una potius decernit in hora
ac neque tam  turpi cessuram semper amori
proclamat neque opem ignoto viresque daturam,
atque toro proiecta manet, cum visa vocari
rursus et impulso sonuerunt cardine postes. 
Ergo ubi nescio quo penitus se numine vinci 
sentit et abscisum  quidquid pudor ante monebat,
tum thalami penetrale petit, quae maxima norat
auxilia Haemoniae quaerens pro rege carinae.
utque procul magicis spirantia tecta venenis
et saevae patuere fores oblataque  contra
omnia, qtae ponto, quae manibus emit imis
et quae sanguineo lunae  destrinxit ab ore,
'tunc sequeris' ait 'quidquam aut patiere pudendum,
cum tibi tot mortes  scelerisque brevissima tanti
effugia?' haec dicens, qua non velocior ulla
pestis erat  toto nequiquam lumine  lustrat
cunctaturque super morituraque colligit iras.
o nimium iucunda dies, quam cara sub ipsa
morte magis: stetit et  sese mirata furentem est.
'occidis heu; primo potes hoc durare sub aevo?
nec tu lucis' ait 'nec videris ulla iuventae
gaudia,  non dulces fratris pubescere malas?
hunc  quoque, quicumque est, crudelis, Iasona nescis
morte perire tua, qui te  nunc invocat unam,
qui rogat  et nostro quem prima in litore vidi?
cur tibi fallaces placuit coniungere dextras
tunc, pater, atque  istis iuvenem non perdere monstris
protinus? ipsa etiam, fateor, tunc ipsa volebam.
testor cara  tuas, Circe Titania, voces,
te ducente sequor,  tua me, grandaeva, fatigant
consilia et monitis cedo  minor.' haec ubi fata,
rursus ad Haemonii iuvenis curamque metumque
vertitur, hunc solum propter seu  vivere gaudens
sive mori, quodcumque velit. maiora precatur
carmina, maiores Hecaten immittere vires
nunc sibi, nec notis  stabat contenta venenis.
cingitur inde sinus et, qua sibi fida magis vis
nulla, Prometheae florem de sanguine fibrae
Cauaseum promit  nutritaque gramina poenis,
quae sacer ille nives inter tristesque pruinas
durat alitque  cruor, cum viscere vultur adeso
tollitur e scopulis et rostro inrorat aperto.
idem nec longi languesct finibus aevi
immortale virens, idem stat fulmina contra
sanguis  et in mediiis florescunt ignibus herbae.
prima Hecate Stygiis  duratam fontibus harpen
intulit et validas scopulis effodit aristas;
mox famulae monstrata seges, quae lampade Phoebes
sub decima iuga feta metit saevitque per omnes
relliquias saniemque dei; gemit inritus ille
Colchidos ora tuens; totos  tunc contrahit artus
†monte†  dolor cunctaeque tremunt sub falce catenae.
	  Talibus infelix contra sua regna venenis
induitur  noctique tremens infertur opacae.
dat dextram blandisque pavens Venus oscula miscet 
adloquiis iunctoque trahit per moenia passu.
qualis adhuc teneros supremum pallida fetus
mater ab excelso produxit in aera nido
hortaturque sequi  brevibusque insurgere pennis;
illos caerulei primus ferit horror Olympi,
iamque redire rogant  adsuetaque quaeritur arbor:
haud aliter  caecae per moenia deficit urbis
incedens horretque  domos Medea silentes.
hic iterum extremae nequiquam in limine  portae
substitit  atque iterum fetus animique soluti,
respexitque deam paulumque his vocibus haesit:
'ipse rogat certe meque ipse implorat Iason?
nullane culpa subest? labes non ulla pudoris,
nullus amor, nec turpe viro servire precanti?'
illa nihil contra vocesque abrumpit  inanes.
et iam iam magico per opaca silentia Colchis
coeperat ire sono, montanaque  condere vultus
numina cumque suis averti collibus amnes.
iam stabulis gregibusque  pavor strepitusque sepulcris
inciderat; stupet ipsa gravi nox tardior umbra;
iamque  tremens longe sequitur Venus; utque sub altas
pervenere trabes divaeque triformis in umbram,
hic subito ante oculos nondum speratus Iason
emicuit viditque prior conterrita virgo,
atque hinc  se profugam volucris Thaumantias alis
sustulit, inde Venus dextrae dilapsa  tenenti.
obvius ut sera cum se sub nocte magistris
impingit pecorique pavor, qualesve profundum
per chaos occurrunt caecae sine vocibus umbrae,
haut secus in mediis noctis nemorisque  tenebris
inciderant ambo attoniti iuxtaque subibant,
abietibus tacitis aut immotis cyparissis
adsimiles, rapidus nondum quas miscuit auster. 
Ergo ut erat vultu defixus uterque silenti
noxque suum peragebat iter, iam iam ora levare
Aesoniden farique cupit Medea priorem.
quam simul effusis pavitantem fletibus
flagrantesque genas vidit miserumque pudorem,
has tandem voces dedit et solatus amantem est:
'fersne aliquam spem lucis?' ait, 'miserata laborem 
nempe venis? an et ipsa mea laetabere morte?
ne, precor, infando similem te, virgo, parenti
gesseris, haut tales decet inclementia vultus. 
hascine nunc grates, haec exspectata laborum
dona dari decuit? sic te sub teste remitti
fas mihi, virgo, †tuum†  iustas da vocibus aures:
die,  pater ille tuus tantis me opponere monstris
quid meritum aut tales voluit cur  pendere poenas?
an iacet externa quod nunc mihi cuspide  Canthus,
quodque meus vestris cecidit pro moenibus Iphis
aut Scythiae tanta inde manus? iussisset abire
perfidus atque suis extemplo  cedere regnis.
spem mihi promissam per quae discrimina rursus
et reddat qua lege, vides. occumbere tandem
possumus, idque sedet, quam non quaecumque subire
patris iussa tui; numquam sine vellere abibo
hinc ego, degenerem nee me tu prima videbis.
	  Haec ait. illa tremens, ut supplicis aspicit ora
conticuisse viri iamque et sua verba reposci,
nec quibus incipiat demens videt, ordine nec quo,
quove tenus, prima cupiens effundere voce
omnia, sed nec prima pudor dat verba timenti; 
haeret et attollens vix tandem lumina fatur:
'quid, precor, in nostras venisti, Thessale, terras?
unde mei spes  ulla tibi? tantosque petisti
cur non ipse  tua fretus virtute labores?
nempe, ego si patriis timuissem excedere tectis, 
occideras, nempe hanc animam cras saeva manebant
funera. Iuno ubi nunc,  ubi nunc Tritonia virgo,
sola tibi quoniam tantis in casibus adsum
externae regina domus? miraris et ipse, 
credo, nec agnoscunt hae  nunc Aeetida silvae.
sed fatis sum victa tuis; cape munera supplex
non  mea; teque iterum Pelias si perdere quaeret
inque alios casus, alias si  mittet ad urbes,
heu formae ne crede tuae.' Titania iamque
gramina Perseasque sinu depromere vires
coeperat hisque  iterum compellat Iasona dictis:
'si tamen aut superis aliquam spem ponis in istis 
aut tua praesenti  virtus te educere leto,
si te forte potest, etiam nunc deprecor, hospes,
me sine et insontem misero dimitte  parenti.
dixerat: extemplo (neque enim matura ruebant
sidera et extremum suffecerat  axe Booten)
cum gemitu et multo iuveni medicamina fletu
non secus ac patriam pariter famamque decusque
obicit. ille manu subit et vim corripit omnem. 
Inde ubi facta nocens et non revocabilis umquam
cessit ab ore pudor propiorque  implevit Erinys,
carmina nunc totos volvit  figitque per artus
Aesonidae et totum septeno murmure fertur
per clipeum atque viro graviorem reddidit hastam,
iamque sui tauris languent absentibus ignes.
'nunc age et has' inquit 'cristas galeamque resume,
quam modo funerea  tenuit Discordia dextra.
hanc iace per medias, cum verteris aequora, messes;
protinus in sese conversa furoribus ibit
cuncta phalanx, atque ipse fremens mirabitur et me
respiciet fortasse pater.' sic deinde locuta
iam magis atque magis mentem super alta ferebat 
aequora, pandentes Minyas iam vela videbat
se sine. tum vero extremo percussa dolore
arripit Aesoniden dextra ac summissa profatur:
'sis memor, oro, mei, contra memor ipsa manebo,
crede, tui. quantum  hinc aberis, die quaeso, profundi?
quod caeli spectabo latus? sed te quoque tangat
cura mei quocumque  loco, quoscumque per annos;
atque hunc te meminisse velis et nostra fateri
munera,  servatum pudeat nec virginis arte.
ei mihi, cur nulli stringunt tua lumina fletus? 
an me mox merita morituram patris ab ira
dissimulas?  te regna tuae felicia gentis,
te coniunx natique  manent; ego prodita abibo;
nec queror et pro te lucem quoque laeta relinquam.'
protinus hospes ad haec (tacitis nam cantibus illum
flexerat et simili iamdudum adflarat  amore)
'tune'  ait 'Aesoniden quicquam te velle relicta
credis et ulla pati  sine te loca? redde tyranno
me potius, recipe ingratos atque exue cantus.
quis mihi lucis  amor? patriam cur amplius optem,
si non et genitor te primam amplectitur Aeson,
teque tuo longe fulgentem vellere gaudens
spectat et ad primos procumbit Graecia  fluctus?
respice ad has voces et iam, precor, adnue, coniunx.
per te, quae  superis divisque potentior imis,
perque haec, virgo,  tuo redeuntia sidera nutu
atque per has nostri iuro discriminis horas:
umquam ego si meriti sim noctis et  immemor huius,
si te sceptra, domum, si te liquisse parentes,
senseris et me tum non haec promissa tuentem, 
tum me non tauros iuvet evasisse ferosque
terrigenas, tum me tectis tua turbet in ipsis
flamma tuaeque artes; nullus succurrere contra
ingrato queat, et si quid tum  saevius istis,
adicias meque in medio terrore relinquas.'
audiit atque simul meritis periuria poenis
despondet questus semper Furor ultus amantum. 
	  Haec ubi dicta, tamen perstant defixus  uterque,
et nunc  ora levant audaci laeta iuventa,
ora simul totiens dulcis  rapientia visus,
nunc deicit vultus aeger pudor, et mora dictis
redditur, ac rursus conterret Iasona virgo:
'accipe, perdomitis quae deinde pericula tauris
et quis in Aeolio  maneat te vellere custos;
nondum cuncta tibi, fateor, promissa peregi.
saevior ingenti Mavortis in arbore restat,
crede, labor, quem  — tanta utinam fiducia nostri
sit mihi nocturnaeque Hecates— nostrique  vigoris '
dixerat, utque virum doceat, quae monstra supersint,
protinus immensis recubantem anfractibus anguem
turbat et Haemonii subito ducis obicit umbram.
ille, quod haud alias, stetit et trepidantia torsit
sibila, seque metu postquam sua vellera circum
sustulit atque omnis spiris exhorruit arbor,
incipit inde sequi et vacuo furit ore per auras.
'quis fragor hic? quaenam tantae, die virgo, ruinae?'
exclamat stricto Aesonides stans frigidus ense.
illa trahit ridens tandemque ait angue represso:
'hunc tibi postremum nostri  parat ira parentis,
heu miser, heu tantis iterum mihi care  periclis.
o utinam  nullo te sim visura labore
ipsam caeruleis squalentem nexibus ornum
ipsaque pervigilis calcantem lumina monstri:
contingat bis  deinde mori.' sic fata profugit
seque sub extremis in moenia rettulit umbris.
Et iam puniceo regem spes vana  sub ortu
extulerat, quantis nox una diremerit undis
Aesoniden, liberne  fretis iam vultus apertis
utque prius totum sileat mare. dumque ea longe
explorare †quaeat†,  contra venit Arcas Echion
dicta ferens, iam Circaeis Mavortis in agris
stare virum: daret aeripedes in proelia tauros.
et 'vocor en ultro' dixit, 'spesque addidit alas. 
vos mihi nunc primum in flammas  invertite, tauri,
aequora, nunc totos aperite et volvite flatus. 
exeat Haemonio messis memoranda colono,
tuque tuum patri in Graium  da, nata, draconem.
ipsius aspectu pereant in velleris,  ipsa
terga mihi diros servent infecta cruores.'
fatur et effusis pandi iubet aequora tauris.
pars et Echionii subeunt immania dentis
semina, pars diri portant grave robur aratri.
at sua magnanimum contra Pagasaea iuventus
prosequitur stipatque  ducem; tum maxima quisque
dicta dedit saevisque procul discessit in agris. 
fixerat ille gradus totoque ex agmine  solus
stabat, ut extremis desertus ab orbibus  aclis,
quem iam lassa dies austrique ardentis harenae,
aut quem Riphaeas exstantem rursus ad arces 
nix et caerulei Boreae ferus abstulit horror,
cum subito attoniti  longissima Phasidis unda
Caucaseaeque trabes omnisque Aeetia tellus
fulsit et ardentes stabula effudere tenebras. 
ac velut ex una  siquando nube corusci
ira Iovis torsit geminos mortalibus ignes,
aut duo cum pariter ruperunt vincula venti
dantque fugam: sic tunc claustris evasit uterque
taurus et immani proflavit turbine flammas
arduus atque atro volvens incendia fluctu.
horruit Argoae legio ratis, horruit audax
qui modo virgineis servari cantibus Idas
flebat et invito prospexit Colchida vultu.
non tulit ipse moras seseque immisit Iason;
diversos postquam ire videt, galeamque minantem
quassat et  errantem dextra ciet obvius ignem.
cunctatus paulum subito furit. aequora non sic
in scopulos irata ruunt eademque recedunt
fracta  retro. bis fulmineis se flatibus infert
obnubitque virum, sed non incendia  Colchis
adspirare sinit, clipeoque inliditur  ignis
frigidus, et viso pallescit flamma veneno.
inicit  Aesonides dextram adque ardentia mittit
cornua, dein totis propendens viribus haeret.
ille virum atque ipsam tunc te,  Medea, recusans
concutit et tota nitentem carminis  ira
portat iners; tandem gravius mugire recedens 
incipit et fesso  victus descendere cornu.
respicit hinc socios immania vincula poscens
Aesonides, iamque ora premit trahiturque trahitque
obnixusque genu superat cogitque trementes
sub iuga aena toros.  alium dehinc turbida Colchis
exarmat lentumque offert timideque minantem,
iamque propinquanti noctem  implicat; ille fatiscens
in caput inque umeros ipsa vi molis et irae
proruit. invadit totusque incumbit Iason
desuper atque suis detixum  flatibus urget,
utque dedit vinclis validoque obstrinxit aratro,
suscitat  ipse genu saevaque agit insuper hasta,
non secus a  medio quam si telluris hiatu
terga recentis equi primumque invasit habenis
murmur et in summa Lapithes apparuit Ossa.
	  Ille velut campos Libyes  ac pinguia Nili
fertilis arva secet, plena sic semina dextra
spargere gaudet agris  oneratque novalia bello
Martius hic primum ter vomere fusus ab ipso
clangor et ex omni sonuertnt cornua sulco;
bellatrix tunc gleba quati  pariterque creari
armarique phalanx totisque insurgere campis.
cessit et ad socios paulum se rettulit heros 
opperiens, ubi prima sibi daret agmina  tellus.
at vero  ut summis iam rura recedere cristis
vidit et infesta vibrantes casside terras,
advolat atque, imo  tellus qua proxima collo
necdum  umeri videre diem, prior ense sequaci
aequat humo truncos; rutilum thoraca sequenti
aut primas a matre manus premit obvius  ante,
nec magis aut illis aut illis milibus ultra
sufficit, ad dirae quam cum Tirynthius hydrae
agmina Palladios defessus respicit ignes.
ergo iterum  ad socias convertere Colchidos artes
et galeae nexus ac vincula dissipat imae,
cunctaturque tamen totique occurrere bello
ipse cupit; spes nulla datur, sic undique densant
terrigenae iam signa duces, clamorque  tubaeque.
iamque omnes videre  virum, iamque omnia contra
tela micant.  tum vero amens discrimine tanto,
quam modo Tartareo galeamn Medea veneno 
in medios torsit; conversae protinus hastae.
qualis ubi attonitos  maestae Phrygas annua Matris
ira vel exsectos  lacerat Bellona comatos,
haud secus accensas subito Medea cohortes
implicat et miseros agit in sua proelia fratres:
omnis ibi  Aesoniden sterni putat, omnibus ira
talis erat. stupet Aeetes ultroque furentes
ipse viros revocare cupit, sed cuncta iacebant
agmina, nec  quisquam primus ruit aut super ullus
linquitur, atque hausit subito sua funera tellus.
Protinus in fluvium fumantibus evolat armis
Aesonides, qualis Getico de pulvere Mavors 
intrat equis uritque gravem sudoribus Hebrum,
aut niger ex antris rutilique a fulminis aestu
cum furit et Siculo  respirat in aequore Cyclops.
redditus hic  tandem sociosque amplexus ovantes
haud iam mendacem  promissa reposcere regem
dignatur; nec, si ipse sibi terga ingerat ultro
qui pepigit, velit in pacem dextramque reverti
amplius; ambo truces, ambo abscessere minantes."
4,Ovid,tristia,"Parve—nec invideo—sine me, liber, ibis in urbem, ei mihi, quod domino non licet ire tuo! vade, sed incultus, qualem decet exulis esse  infelix habitum temporis huius habe. nec te purpureo velent vaccinia fuco— non est conveniens luctibus ille color— nec titulus minio, nec cedro charta notetur, candida nec nigra cornua fronte geras. felices ornent haec instrumenta libellos; fortunae memorem te decet esse meae. nec fragili geminae poliantur pumice frontes, hirsutus sparsis ut videare comis, neve liturarum pudeat; qui viderit illas, de lacrimis factas sentiet esse meis. vade, liber, verbisque meis loca grata saluta: contingam certe quo licet illa pede. siquis, ut in populo, nostri non inmemor illi,
siquis, qui, quid agam, forte requirat, erit,  vivere me dices, salvum tamen esse negabis; id quoque, quod vivam, munus habere dei. atque ita tu tacitus—quaerenti plura legendus— ne, quae non opus est, forte loquare, cave! protinus admonitus repetet mea crimina lector, et peragar populi publicus ore reus. tu cave defendas, quamvis mordebere dictis; causa patrocinio non bona maior erit. invenies aliquem, qui me suspiret ademptum, carmina nec siccis perlegat ista genis, et tacitus secum, ne quis malus audiat, optet, sit mea lenito Caesare poena levis. nos quoque, quisquis erit, ne sit miser ille, precamur, placatos miseris qui volet esse deos, quaeque volet, rata sint, ablataque principis ira sedibus in patriis det mihi posse mori. ut peragas mandata, liber, culpabere forsan ingeniique minor laude ferere mei. iudicis officium est ut res, ita tempora rerum quaerere, quaesito tempore tutus eris. carmina proveniunt animo deducta sereno; nubila sunt subitis tempora nostra malis, carmina secessum scribentis et otia quaerunt; me mare, me venti, me fera iactat hiems. carminibus metus omnis obest; perditus ensem haesurum iugulo iam puto iamque meo. haec quoque quod facio, iudex mirabitur aequus, scriptaque cum venia qualiacumque leget.  da mihi Maeoniden et tot circumice casus, ingenium tantis excidet omne malis. denique securus famae, liber, ire memento, nec tibi sit lecto displicuisse pudor. non ita se nobis praebet Fortuna secundam, ut tibi sit ratio laudis habenda tuae. donec eram sospes, tituli tangebar amore, quaerendique mihi nominis ardor erat. carmina nunc si non studiumque, quod obfuit, odi, sit satis; ingenio sic fuga parta meo. tu tamen i pro me, tu, cui licet, aspice Romam, di facerent, possem nunc meus esse liber! nec te, quod venias magnam peregrinus in urbem, ignotum populo posse venire puta. ut titulo careas, ipso noscere colore  dissimulare velis, te liquet esse meum, clam tamen intrato, ne te mea carmina laedant; non sunt ut quondam plena favoris erant. siquis erit, qui te, quia sis meus, esse legendum non putet, e gremio reiciatque suo, ""inspice "" dic "" titulum, non sum praeceptor amoris; quas meruit, poenas iam dedit illud opus. forsitan expectes, an in alta Palatia missum scandere te iubeam Caesareamque domum. ignoscant augusta mihi loca dique locorum! venit in hoc illa fulmen ab arce caput.  esse quidem memini mitissima sedibus illis numina, sed timeo qui nocuere deos. terretur minimo pennae stridore columba, unguibus, accipiter, saucia facta tuis. nec procul a stabulis audet discedere, siqua excussa est avidi dentibus agna lupi.  vitaret caelum Phaethon, si viveret, et quos optarat stulte, tangere nollet equos. me quoque, quae sensi, fateor Iovis arma timere : me reor infesto, cum tonat, igne peti. quicumque Argolica de classe Capherea fugit, semper ab Euboicis vela retorsit aquis; et mea cumba semel vasta percussa procella illum, quo laesa est, horret adire locum, ergo cave, liber, et timida circumspice mente, ut satis a media sit tibi plebe legi. dum petit infirmis nimium sublimia pennis Icarus, aequoreas nomine fecit aquas. difficile est tamen hinc, remis utaris an aura, dicere: consilium resque locusque dabunt, si poteris vacuo tradi, si cuncta videbis mitia, si vires fregerit ira suas, siquis erit, qui te dubitantem et adire timentem tradat, et ante tamen pauca loquatur, adi. luce bona dominoque tuo felicior ipso pervenias illuc et mala nostra leves. namque ea vel nemo, vel qui mihi vulnera fecit solus Achilleo tollere more potest.  tantum ne noceas, dum vis prodesse, videto— nam spes est animi nostra timore minor— quaeque quiescebat, ne mota resaeviat ira et poenae tu sis altera causa, cave! cum tamen in nostrum fueris penetrale receptus, contigerisque tuam, scrinia curva, domum, aspicies illic positos ex ordine fratres, quos studium cunctos evigilavit idem. cetera turba palam titulos ostendet apertos, et sua detecta nomina fronte geret; tres procul obscura latitantes parte videbis,— sic quoque, quod nemo nescit, amare docent. hos tu vel fugias, vel, si satis oris habebis, Oedipodas facito Telegonosque voces. deque tribus, moneo, si qua est tibi cura parentis, ne quemquam, quamvis ipse docebit, ames. sunt quoque mutatae, ter quinque volumina, formae, nuper ab exequiis carmina rapta meis. his mando dicas, inter mutata referri fortunae vultum corpora posse meae. namque ea dissimilis subito est effecta priori, flendaque nunc, aliquo tempore laeta fuit. plura quidem mandare tibi, si quaeris, habebam, sed vereor tardae causa fuisse morae; et si quae subeunt, tecum, liber, omnia ferres, sarcina laturo magna futurus eras.  longa via est, propera! nobis habitabitur orbis ultimus, a terra terra remota mea. 
Di maris et caeli—quid enim nisi vota supersunt?— solvere quassatae parcite membra ratis, neve, precor, magni subscribite Caesaris irae! saepe premente deo fert deus alter opem. Mulciber in Troiam, pro Troia stabat Apollo; aequa Venus Teucris, Pallas iniqua fuit. oderat Aenean propior Saturnia Turno; ille tamen Veneris numine tutus erat. saepe ferox cautum petiit Neptunus Ulixen; eripuit patruo saepe Minerva suo. et nobis aliquod, quamvis distamus ab illis, quis vetat irato numen adesse deo? verba miser frustra non proficientia perdo. ipsa graves spargunt ora loquentis aquae, terribilisque Notus iactat mea dicta, precesque ad quos mittuntur, non sinit ire deos. ergo idem venti, ne causa laedar in una, velaque nescio quo votaque nostra ferunt, me miserum, quanti montes volvuntur aquarum! iam iam tacturos sidera summa putes, quantae diducto subsidunt ""aequore valles! iam iam tacturas Tartara nigra putes, quocumque aspicio, nihil est, nisi pontus et aer, fluctibus hic tumidus, nubibus ille minax.  inter utrumque fremunt inmani murmure venti. nescit, cui domino pareat, unda maris. nam modo purpureo vires capit Eurus ab ortu, nunc Zephyrus sero vespere missus adest, nunc sicca gelidus Boreas bacchatur ab Arcto, nunc Notus adversa proelia fronte gerit. rector in incerto est nec quid fugiatve petatve invenit: ambiguis ars stupet ipsa malis, scilicet occidimus, nec spes est ulla salutis, dumque loquor, vultus obruit unda meos. opprimet hanc animam fluctus, frustraque precanti ore necaturas accipiemus aquas, at pia nil aliud quam me dolet exule coniunx: hoc unum nostri scitque gemitque mali. nescit in inmenso iactari corpora ponto, nescit agi ventis, nescit adesse necem. o bene, quod non sum mecum conscendere passus, ne mihi mors misero bis patienda foret! at nunc, ut peream, quoniam caret illa periclo, dimidia certe parte superstes ero. ei mihi, quam celeri micuerunt nubila flamma! quantus ab aetherio personat axe fragor! nec levius tabulae laterum feriuntur ab undis, quam grave balistae moenia pulsat onus. qui venit hic fluctus, fluctus supereminet omnes: posterior nono est undecimoque prior. nec letum timeo; genus est miserabile leti. demite naufragium, mors mihi munus erit. est aliquid, fatove suo ferrove fatove . . . ferrove Heinsius: fatoque . . . ferroque cadentem in solida solita: solida s moriens ponere corpus humo,  et mandare suis aliqua et aliquid et corr. s sperare sepulcrum et non aequoreis piscibus esse cibum, fingite me dignum tali nece, non ego solus hic vehor. inmeritos cur mea poena trahit? pro superi viridesque dei, quibus aequora curae, utraque iam vestras sistite turba minas, quamque dedit vitam mitissima Caesaris ira, hanc sinite infelix in loca iussa feram,  si quantam quoque quam vel quia: quantam Rappold merui, poena me perdere vultis, culpa mea est ipso iudice morte minor. mittere me Stygias si iam voluisset in undas Caesar, in hoc vestra non eguisset ope. est illi nostri non invidiosa cruoris copia; quodque dedit, cum volet, ipse feret, vos modo, quos certe nullo, puto, crimine laesi, contenti nostris iam, precor, este malis! nec tamen, ut cuncti miserum servare velitis, quod periit, salvum iam caput esse potest,  ut mare considat ventisque ferentibus utar, ut mihi parcatis, non minus exul ero. non ego divitias avidus sine fine parandi latum mutandis mercibus aequor aro, nec peto, quas quondam petii studiosus, Athenas, oppida non Asiae, non loca visa prius, non ut Alexandri claram delatus ad urbem delicias videam, Nile iocose, tuas. quod faciles facile est: faciles Heinsius opto ventos,—quis credere posset possit?— Sarmatis est tellus, quam mea vela petunt, obligor, ut tangam laevi fera litora Ponti; quodque sit a patria tam iam corr. s fuga tarda, queror.  nescio quo videam positos ut in orbe Tomitas, exilem facio per mea vota viam. seu me diligitis, tantos conpescite fluctus, pronaque sint nostrae numina vestra rati; seu magis odistis, iussae Ine advertite terrae: supplicii pars est in regione mei. mori: mei s ferte—quid hic facio?—rapidi mea corpora carbasa: corpora s venti! Ausonios fines cur mea vela volunt? noluit hoc Caesar, quid, quem fugat ille, tenetis? aspiciat vultus Pontica terra meos. et iubet et merui; nec, quae damnaverit ille, crimina defendi fasque piumque puto. si tamen acta deos numquam mortalia fallunt, a culpa facinus scitis abesse mea. immo ita si scitis, si me meus abstulit error, stultaque mens nobis, non scelerata fuit, quod licet et minimis, domui si favimus illi, si satis Augusti publica iussa mihi, hoc duce si dixi felicia saecula, proque Caesare tura piis Caesaribusque dedi,— si fuit hic animus nobis, ita parcite divi! si minus, alta cadens obruat unda caput! fallor, an incipiunt gravidae vanescere nubes, victaque mutati frangitur unda maris? non casu, vos sed sub condicione vocati, fallere quos non est, hanc mihi fertis opem. 
Cum subit illius tristissima noctis imago, qua mihi supremum tempus in urbe fuit,  cum repeto noctem, qua tot mihi cara reliqui, labitur ex oculis nunc quoque gutta meis. iam prope lux aderat, qua qua] cum me discedere Caesar finibus extremae iusserat Ausoniae, nec spatium nec mens fuerat satis apta parandi: torpuerant longa pectora nostra mora. non mihi servorum, comites non cura legendi, non aptae profugo vestis opisve fuit. non apter stupui, quam qui Iovis ignibus ictus vivit et est vitae nescius ipse suae. ut tamen hanc animi nubem dolor ipse removit, et tandem sensus convaluere mei, adloquor extremum maestos abiturus amicos, qui modo de multis unus et alter erant, uxor amans flentem flens acrius ipsa tenebat, imbre per indignas usque cadente genas, nata procul Libycis aberat diversa sub oris, nec poterat fati certior esse mei. quocumque aspiceres, luctus gemitusque sonabant, formaque non taciti funeris intus erat. femina virque meo, pueri quoque funere maerent, inque domo lacrimas angulus omnis habet. si licet exemplis in parvis parvo grandibus uti, haec facies Troiae, cum caperetur, erat. iamque quiescebant voces hominumque canumque, Lunaque nocturnos alta regebat equos. hanc ego suspiciens et ad hanc ab hac Capitolia cernens, quae nostro frustra iuncta fuere Lari, ""numina vicinis habitantia sedibus,"" inquam, ""iamque oculis numquam templa videnda meis,  dique relinquendi, quos urbs habet alta Quirini, este salutati tempus in omne mihi. et quamquam sero clipeum post vulnera sumo, attamen hanc odiis exonerate fugam, caelestique viro, quis me deceperit error, dicite, pro culpa ne scelus esse putet, ut quod vos scitis, poenae quoque sentiat auctor. placato possum non miser esse deo."" hac prece adoravi superos ego, pluribus uxor, singultu medios impediente sonos, illa etiam ante Lares Lares] aras passis adstrata capillis contigit extinctos extinctos] aeternos ore tremente focos,  multaque in adversos effudit verba Penates pro deplorato non valitura viro. iamque morae spatium nox praecipitata negabat, versaque ab axe suo Parrhasis Arctos erat. quid facerem? blando patriae retinebar amore, ultima sed iussae nox erat illa fugae. a! quotiens aliquo dixi properante quid urgues? vel quo festinas ire, vel unde, vide. a! quotiens certam me sum mentitus habere horam, propositae quae foret apta viae. ter limen tetigi, ter sum revocatus, et ipse indulgens animo pes mihi tardus erat. saepe ”vale“ dicto rursus sum multa locutus, et quasi discedens oscula summa dedi. saepe eadem mandata dedi meque ipse fefelli, respiciens oculis pignora cara meis.  denique ”quid propero? Scythia est, quo mittimur,“ inquam, ”Roma relinquenda est. utraque iusta mora est. uxor in aeternum vivo mihi viva negatur, et domus et fidae dulcia membra domus, quosque ego dilexi fraterno more sodales, o mihi Thesea pectora iuncta fide! dum licet, amplectar: numquam fortasse licebit amplius, in lucro est quae datur hora mihi. nec mora, sermonis verba inperfecta relinquo, complectens animo proxima quaeque meo. dum loquor et flemus, caelo nitidissimus alto, stella gravis nobis. Lucifer ortus erat. dividor haud aliter, quam si mea membra relinquam, et pars abrumpi corpore visa suo est. sic doluit Mettus Priamus tunc cum in contraria versos ultores habuit proditionis equos. tum vero exoritur clamor gemitusque meorum, et feriunt maestae pectora nuda manus. tum vero coniunx umeris abeuntis inhaerens miscuit haec lacrimis tristia verba meis; ""non potes avelli. simul hinc, simul ibimus,"" inquit, te sequar et coniunx exulis exul ero. et mihi facta via est, et me capit ultima tellus : accedam profugae sarcina parva rati. te iubet e patria discedere Caesaris ira, me pietas, pietas haec mihi Caesar erit. ""talia temptabat, sicut temptaverat ante, vixque dedit victas utilitate manus.  egredior, sive illud erat sine funere ferri, squalidus inmissis hirta per ora comis, illa dolore amens tenebris narratur obortis semianimis media procubuisse domo, utque resurrexit foedatis pulvere turpi crinibus et gelida membra levavit humo, se modo, desertos modo complorasse Penates, nomen et erepti saepe vocasse viri, nec gemuisse minus, quam si nataeque meumque virique vidisset structas corpus habere rogos,  et voluisse mori, monendo ponere sensus, respectuque tamen non periisse mei. vivat, et absentem, quoniam sic fata tulerunt, vivat ut et corr. Salmasius auxilio sublevet usque suo. 
Tinguitur oceano custos Erymanthidos ursae, aequoreasque suo sidere turbat aquas. nos tamen Ionium non nostra findimus aequor sponte, sed audaces cogimur esse metu. me miserum! quantis increscunt aequora ventis, erutaque ex imis fervet harena fretis! monte nec inferior prorae puppique recurvae insilit et pictos verberat unda deos. pinea texta sonant, pulsi pulsu Rothmaler stridore rudentes,  ingemit et nostris ipsa carina malis. navita confessus gelidum pallore timorem, iam sequitur victus, non regit arte ratem, utque parum validus non proficientia rector cervicis rigidae frena remittit equo.  sic non quo voluit, sed quo rapit impetus undae, aurigam video vela dedisse rati. quod nisi mutatas emiserit Aeolus auras, in loca iam nobis non adeunda ferar. nam procul Illyriis laeva de parte relictis interdicta mihi cernitur Italia. desinat in vetitas quaeso contendere terras, et mecum magno pareat aura deo. dum loquor, et timeo pariter cupioque timeo cupio nimiumque vel cupio pariter timeoque repelli, increpuit quantis viribus unda latus! parcite caerulei, vos parcite numina ponti, infestumque mihi sit satis esse Iovem, vos animam saevae fessam subducite morti, si modo, qui periit, non periisse potest. 
O mihi post nullos umquam ullos numquam memorande sodales, et cui praecipue sors mea visa sua est, attonitum qui me, memini, carissime, primus ausus es adloquio sustinuisse tuo, qui mihi consilium vivendi mite dedisti, cum foret in misero pectore mortis amor, scis bene, cui dicam, positis pro nomine signis, officium nec te fallit, amice, tuum. haec mihi semper erunt imis infixa medullis, perpetuusque animae debitor huius ero, spiritus et vacuas prius hic tenuandus in auras ibit, et in tepido deseret ossa rogo,  quam subeant animo meritorum oblivia nostro, et longa pietas excidat ista die. di tibi sint faciles, tibi di et opis vel sisui: tibi di Ehwald nullius egentem fortunam praestant dissimilemque meae. si tamen haec navis vento ferretur amico, ignoraretur forsitan ista fides. Thesea Pirithous non tam sensisset amicum, si non infernas vivus adisset aquas, ut foret exemplum veri Phoceus amoris, fecerunt furiae, tristis Oresta, tuae. si non Euryalus Rutulos cecidisset in hostes, Hyrtacidae Nisi gloria nulla foret. scilicet ut fulvum spectatur in ignibus aurum, tempore sic duro est inspicienda fides, dum iuvat et vultu ridet Fortuna sereno, indelibatas cuncta sequuntur opes: at simul intonuit, fugiunt, nec noscitur ulli, agminibus comitum qui modo cinctus erat. atque haec, exemplis quondam collecta priorum, nunc mihi sunt propriis cognita vera malis, vix duo tresve mihi de tot superestis amici : cetera Fortunae, non mea turba fuit. quo magis, o pauci, rebus succurrite laesis, et date naufragio litora tuta meo, neve metu falso nimium trepidate, timentes, hac offendatur ne pietate deus! saepe fidem adversis etiam laudavit in armis, inque suis amat hanc Caesar, in hoste probat, causa mea est melior, qui non contraria fovi arma, sed hanc merui simplicitate fugam.  invigiles igitur nostris pro casibus, oro, deminui siqua q nunc L numinis ira potest. scire meos casus siquis desiderat omnes, plus, quam quod fieri res sinit, ille petit. tot mala sum passus, quot in aethere sidera lucent parvaque quot siccus corpora pulvis habet; multaque credibili tulimus maiora ratamque, quamvis acciderint, non habitura fidem. pars etiam quaedam mecum moriatur oportet, meque velim possit dissimulante tegi. si vox infragilis, pectus mihi firmius aere, heret vel esset corr. s pluraque cum linguis pluribus ora forent, non tamen idcirco complecterer omnia verbis, materia vires exsuperante meas. pro duce Neritio docti mala nostra poetae scribite . Neritio nam mala plura tuli. ille brevi spatio multis erravit in annis inter Dulichias Iliacasque domos: nos freta sideribus totis distantia mensos sors tulit sors tulit s detulit in Geticos Sarmaticosque sinus, ille habuit fidamque manum sociosque fideles: me profugum comites deseruere mei. ille suam laetus patriam victorque petebat: a patria fugi victus et exul ego. nec mihi Dulichium domus est Ithaceve Samosve, poena quibus non est grandis abesse locis, sed quae de septem totum circumspicit orbem montibus, imperii Roma deumque locus, illi corpus erat durum patiensque laborum: invalidae vires ingenuaeque mihi. ille erat assidue saevis agitatus in armis : adsuetus studiis mollibus ipse fui.  me deus oppressit, nullo mala nostra levante: bellatrix illi diva ferebat opem. cumque minor Iove sit tumidis qui regnat in undis, illum Neptuni, me Iovis ira premit, adde, quod illius pars maxima ficta laborum, ponitur in nostris fabula nulla malis. denique quaesitas tetigit tamen ille Penates, quaeque diu petiit, contigit arva tamen: at mihi perpetuo patria tellure carendum est, ni fuerit laesi mollior ira dei. 
Nec tantum Clario est Lyde dilecta poetae, nec tantum Coo Coo] Clario Bittis battis corr. Merkel amata suo est, pectoribus quantum tu nostris, uxor, inhaeres, digna minus misero, non meliore viro. te mea supposita veluti trabe fulta ruina est: siquid adhuc ego sum, muneris omne tui est. tu facis, ut spolium non sim, nec nuder ab illis, naufragii tabulas qui petiere mei. utque rapax stimulante fame cupidusque cruoris incustoditum captat ovile lupus, aut ut edax vultur corpus circumspicit ecquod sub nulla positum cernere possit humo, sic mea nescio quis, rebus male fidus acerbis in bona venturus, si paterere, fuit. hunc tua per fortis virtus summovit amicos, nulla quibus reddi gratia digna potest, ergo quam misero, tam vero teste probans, hic aliquod pondus si modo testis habet.  nec probitate tua prior est aut Hectoris uxor, aut comes extincto Laodamia viro. tu si Maeonium vatem sortita fuisses, Penelopes esset fama secunda tuae: sive tibi hoc debes, nullo nulli pia facta magistro, cumque nova mores sunt tibi luce dati, femina seu princeps omnes tibi culta per annos te docet exemplum coniugis esse bonae, adsimilemque sui longa adsuetudine fecit, grandia si parvis adsimulare licet, ei mihi, non magnas quod habent mea carmina vires, nostraque sunt meritis ora minora tuis!— siquid et in nobis vivi fuit ante vigoris, extinctum longis occidit omne malis!— prima locum sanctas heroidas inter haberes, prima bonis animi conspicerere tui. quantumcumque tamen praeconia nostra valebunt, carminibus vives tempus in omne meis. 
Siquis habes nostris similes in imagine vultus, deme meis hederas, Bacchica serta, comis. ista decent laetos felicia signa poetas : temporibus non est apta corona meis. hoc tibi dissimula, senti tamen, optime, dici, in digito qui me fersque refersque tuo,  effigiemque meam fulvo complexus in auro cara relegati, quae potes, ora vides, quae quotiens spectas, subeat tibi dicere forsan ”quam procul a nobis Naso sodalis abest! grata tua est pietas, sed carmina maior imago sunt mea, quae mando qualiacumque legas, carmina mutatas hominum dicentia formas, infelix domini quod fuga rupit opus. haec ego discedens, sicut bene multa meorum, ipse mea posui maestus in igne manu. utque cremasse suum fertur sub stipite natum Thestias et melior matre fuisse soror, sic ego non meritos mecum peritura libellos imposui rapidis viscera nostra rogis: vel quod eram Musas, ut crimina nostra, perosus, vel quod adhuc crescens et rude carmen erat. quae quoniam non sunt penitus sublata, sed extant— pluribus exemplis scripta fuisse reor— nunc precor ut vivant et non ignava legentem otia delectent admoneantque mei. nec tamen illa legi poterunt patienter ab ullo, nesciet his summam siquis abesse manum, ablatum mediis opus est incudibus illud,  defuit et scriptis ultima lima meis. et veniam pro laude peto, laudatus abunde, non fastiditus si tibi, lector, ero.  hos quoque sex versus, in prima prima] primi Heinsius fronte libelli si praeponendos esse putabis, habe."" orba parente suo quicumque volumina tangis, his saltem vestra detur in urbe locus.  quoque magis faveas, haec non sunt edita ab ipso, sed quasi de domini funere rapta sui. quicquid in his igitur vitii rude carmen habebit, emendaturus, si licuisset, eram. 
In caput alta suum labentur ab aequore retro flumina, conversis Solque recurret equis: terra feret stellas, caelum findetur aratro, unda dabit flammas, et dabit ignis aquas, omnia naturae praepostera legibus ibunt, parsque suum mundi nulla tenebit iter, omnia iam fient, fieri quae posse negabam, negabat (negabant s ) vel negabit et nihil est, de quo non sit habenda fides. haec ego vaticinor, quia sum deceptus ab illo, laturum misero quem mihi rebar opem. tantane te, fallax, cepere oblivia nostri, afflictumque fuit tantus adire timor, ut neque respiceres nec solarere iacentem, dure, nec exequias prosequerere meas? illud amicitiae sanctum et venerabile nomen re tibi pro vili sub pedibusque iacet? quid fuit, ingenti prostratum mole sodalem visere et adloquiis alloquii . . . sui (tui) corr. Ehwald parte levare tuis, inque meos si non lacrimam demittere casus, pauca tamen ficto verba dolore pati,loqui idque, quod ignoti faciunt, vel dicere vale dicere corr. Merkel saltem, et vocem populi publicaque ora sequi,— denique lugubres vultus numquamque videndos cernere supremo dum licuitque die,  dicendumque semel toto non amplius aevo accipere, et parili reddere voce "" vale ""? at fecere alii nullo mihi foedere iuncti, et lacrimas animi signa dedere sui. quid, nisi convictu causisque valentibus essem temporis et longi iunctus amore tibi? quid, nisi tot lusus et tot mea seria nosses, tot nossem lusus seriaque ipse tua? quid, si dumtaxat Romae mihi cognitus esses, ascitus totiens in genus omne loci? cunctane in aequoreos abierunt irrita ventos? cunctane Lethaeis mersa feruntur aquis? non ego te genitum placida reor urbe Quirini, urbe meo quae iam non adeunda pede est, pede est] mihi haec habet ora sinistri, sed scopulis, Ponti quos haec habet inque feris Scythiae Sarmaticisque iugis: et tua sunt silicis circum praecordia venae, et rigidum ferri semina pectus habet, quaeque tibi quondam tenero ducenda palato plena dedit nutrix ubera, tigris erat: aut mala nostra minus quam nunc aliena putares, duritiaeque mihi non agerere reus. sed quoniam accedit fatalibus hoc quoque damnis, ut careant numeris tempora prima suis, effice, peccati ne sim memor huius, et illo officium laudem, quo queror, ore tuum. 
Detur inoffenso vitae tibi tangere metam, qui legis hoc nobis non inimicus opus.  atque utinam pro te possent mea vota valere, quae pro me duros non tetigere deos! donec eris sospes, felix multos numerabis amicos : tempora si fuerint nubila, solus eris. aspicis, ut veniant ad candida tecta columbae, accipiat nullas sordida turris aves. horrea formicae tendunt ad inania numquam: nullus ad amissas ibit amicus opes. utque comes radios per solis euntibus umbra est, cum latet hic pressus nubibus, illa fugit, mobile sic sequitur Fortunae lumina vulgus: quae simul inducta nocte teguntur, abit. haec precor ut semper possint tibi falsa videri; sunt tamen eventu vera fatenda meo. dum stetimus, turbae quantum satis esset, habebat nota quidem, sed non ambitiosa domus, at simul impulsa est, omnes timuere ruinam, cautaque communi terga dedere fugae. saeva neque admiror metuunt si fulmina, quorum ignibus adflari proxima quaeque solent, sed tamen in duris remanentem rebus amicum quamlibet qualibet vel quolibet corr. s inviso Caesar in hoste probat, nec solet irasci—neque enim moderatior alter— cum quis in adversis, siquid amavit, amat. de comite Argolici argolico corr. Heinsius postquam cognovit Orestis, narratur Pyladen ipse probasse Thoas. quae fuit Actoridae cum magno semper Achille, laudari solita est Hectoris ore fides. quod pius ad Manes Theseus comes iret amico, Tartareum dicunt indoluisse deum.  Euryali Nisique fide tibi, fume, relata credibile est lacrimis inmaduisse genas est etiam miseris pietas, et in hoste probatur, ei mihi, quam paucos haec mea dicta movent! is status, haec rerum nunc est fortuna mearum, debeat ut lacrimis nullus adesse modus, at mea sunt, proprio quamvis maestissima casu, pectora processu facta serena tuo. hoc eventurum iam tum, carissime, vidi, ferret adhuc istam ista cum minus aura ratem, sive aliquod morum seu vitae labe carentis est pretium, nemo pluris emendus erat: sive per ingenuas aliquis caput extulit artes— quaelibet eloquio fit bona causa tuo. his ego commotus dixi tibi protinus ipsi scaena manet dotes grandis, amice, tuas. haec mihi non ovium fibrae tonitrusve sinistri, linguave servatae pennave dixit avis: augurium ratio est et coniectura futuri: hac divinavi notitiamque tuli. quae quoniam vera est, tota tibi mente mihique gratulor, ingenium non latuisse tuum. at nostrum tenebris utinam latuisset in imis! expediit studio lumen abesse meo. utque tibi prosunt artes, facunde, severae, dissimiles illis sic nocuere mihi. vita tamen tibi nota mea est. scis artibus illis auctoris mores abstinuisse sui . scis vetus hoc iuveni lusum mihi carmen, et istos ut non laudandos, sic tamen esse iocos.  ergo ut defendi nullo mea posse colore, sic excusari crimina posse puto.  qua potes, excusa, nec amici desere causam: qua bene coepisti, sic bene semper eas. 
Est mihi sitque, precor, flavae tutela Minervae, navis et a picta casside nomen habet. sive opus est velis, minimam bene currit ad auram, sive opus est remo, remige carpit iter. nec comites volucri contenta est vincere cursu, occupat egressas quamlibet ante qualibet arte corr. s rates, et pariter fluctus fert ac salientia ferit (fert) atque silentia vel assilientia corr. Vogel longe aequora, nec saevis victa madescit aquis, illa, Corinthiacis primum mihi cognita Cenchreis, fida manet trepidae duxque comesque fugae, perque tot eventus et iniquis concita ventis aequora Palladio numine tuta fuit. nunc quoque tuta, precor, vasti secet ostia Ponti, quasque petit, Getici litoris intret aquas. quae simul Aeoliae mare me deduxit in Helles, et longum tenui limite fecit iter, fleximus in laevum cursus, et ab Hectoris urbe venimus ad portus, Imbria terra, tuos.  inde, levi vento Zerynthia litora nacta,  Threïciam tetigit fessa carina Samon. saltus ab hac contra brevis est Tempyra petenti: hac dominum tenus est illa secuta suum. nam mihi Bistonios placuit pede carpere campos: Hellespontiacas illa relegit reliquit: relegit s aquas Dardaniamque petit, auctoris nomen habentem, et te ruricola, Lampsace, tuta deo, quodque per angustas vectae male virginis undas Seston Abydena separat urbe fretum, inque Propontiacis haerentem Cyzicon oris, Cyzicon, Haemoniae nobile gentis opus, quaeque tenent Ponti Byzantia litora fauces: hic locus est gemini ianua vasta maris. haec, precor, evincat, propulsaque fortibus Austris transeat instabilis strenua Cyaneas Thyniacosque sinus, et ab his per Apollinis urbem arta apta vel alta vel vecta: arta s sub Anchiali moenia tendat iter. inde Mesembriacos portus et Odeson et arces praetereat dictas nomine, Bacche, tuo, et quos Alcathoi memorant e moenibus ortos sedibus his profugos constituisse Larem, a quibus adveniat Miletida sospes ad urbem, offensi quo me detulit ira dei. haec si contigerint, meritae cadet agna Minervae: non facit ad nostras hostia maior opes.  vos quoque, Tyndaridae, quos haec colit insula, fratres, mite precor duplici numen adesse adeste viae! altera namque parat Symplegadas ire per artas, scindere Bistonias altera puppis aquas. vos facite ut ventos, loca cum diversa petamus, illa suos habeat, nec minus illa suos. 
Littera quaecumque est toto tibi lecta libello, est mihi sollicito tempore facta viae. aut haec me, gelido tremerem cum mense Decembri, scribentem mediis Hadria vidit aquis, aut, postquam bimarem cursu superavimus Isthmon, alteraque est nostrae sumpta carina fugae, quod facerem versus inter fera murmura ponti, Cycladas Aegaeas obstipuisse puto. ipse ego nunc ego nunc] etenim miror tantis animique marisque fluctibus ingenium non cecidisse meum. seu stupor huic studio sive est insania nomen, omnis ab hac cura cura levata cura levata] mens relevata mea est, saepe ego nimbosis dubius iactabar ab Haedis, saepe minax Steropes sidere pontus erat, fuscabatque diem custos Atlantidos Ursae, aut Hyadas seris hauserat Auster aquis, saepe maris pars intus erat, tamen ipse trementi carmina ducebam qualiacumque manu.  nunc quoque contenti stridunt Aquilone rudentes,  inque modum tumuli concava surgit aqua. ipse gubernator tollens ad sidera palmas exposcit votis, inmemor artis, opem. quocumque aspexi, nihil est nisi mortis imago, quam dubia timeo mente timensque precor. attigero portum, portu terrebor ab ipso: plus habet infesta terra timoris aqua. nam simul insidiis hominum pelagique laboro, et faciunt geminos ensis et unda metus, ille meo vereor ne speret sanguine praedam, haec titulum nostrae mortis habere velit. barbara pars laeva est avidaeque adsueta rapinae, ad ethera penne vel substrata (substracta vel subtracta etc.) rapinae: adsueta rapinae Haupt quam cruor et caedes bellaque semper habent, cumque sit hibernis agitatum fluctibus aequor, pectora sunt ipso turbidiora mari. quo magis his debes ignoscere, candide lector, si spe sunt, ut sunt, inferiora tua. non haec in nostris, ut quondam, scripsimusscribimus hortis, nec, consuete, meum, lectule, corpus habes, iactor in indomito brumali luce profundo ipsaque caeruleis charta feritur aquis. improba pugnat hiems indignaturque quod ausim scribere se rigidas incutiente minas, vincat hiems hominem! sed eodem tempore, quaeso, ipse modum statuam carminis, illa sui. 
Quid mihi vobiscum est, infelix cura, libelli, ingenio perii qui miser ipse meo? cur modo damnatas repeto, mea crimina, Musas? an semel est poenam commeruisse parum? carmina fecerunt, ut me cognoscere vellet omine non fausto femina virque meo:  carmina fecerunt, ut me moresque notaret iam demi iussa Caesar ab Arte mea. deme mihi studium, vitae quoque crimina demes; acceptum refero versibus esse nocens. hoc pretium curae vigilatorumque laborum cepimus . ingenio est poena reperta meo. si saperem, doctas odissem iure sorores, numina cultori perniciosa suo. at nunc—tanta meo comes est insania morbo— saxa malum refero rursus ad ista pedem : scilicet ut victus repetit gladiator harenam, et redit in tumidas naufraga puppis aquas, forsitan ut quondam Teuthrantia regna tenenti, sic mihi res eadem vulnus opemque feret, Musaque, quam movit, motam quoque leniet iram; exorant magnos carmina saepe deos.  ipse quoque Ausonias Caesar matresque nurusque carmina turrigerae dicere iussit Opi. iusserat et Phoebo dici, quo tempore ludos fecit, quos aetas aspicit una semel. his precor exemplis tua nunc, mitissime Caesar, fiat ab ingenio mollior ira meo. illa quidem iusta est, nec me meruisse negabo— non adeo nostro fugit ab ore pudor— sed nisi peccassem, quid tu concedere posses? materiam veniae sors tibi nostra dedit, si, quotiens peccant homines, sua fulmina mittat Iuppiter, exiguo tempore inermis erit; nunc ubi detonuit strepituque exterruit orbem, purum discussis aera reddit aquis, iure igitur genitorque deum rectorque vocatur, iure capax mundus nil Iove maius habet. tu quoque, cum patriae rector dicare paterque, utere more dei nomen habentis idem. idque facis, nec te quisquam moderatius umquam imperii potuit frena tenere sui. tu veniam parti superatae saepe dedisti, non concessurus quam tibi victor erat. divitiis etiam multos et honoribus auctos vidi, qui tulerant in caput arma tuum; quaeque dies bellum, belli tibi sustulit iram, parsque simul templis utraque dona tulit; utque tuus gaudet miles, quod vicerit hostem, sic victum cur se gaudeat, hostis habet, causa mea est melior, qui nec contraria dicor arma nec hostiles esse secutus opes.  per mare, per terras, per tertia numina iuro, per te praesentem conspicuumque deum, hunc animum favisse tibi, vir maxime, meque, qua sola potui, mente fuisse tuum. optavi, peteres caelestia sidera tarde, parsque fui turbae parva precantis idem, et pia tura dedi pro te, cumque omnibus unus ipse quoque adiuvi publica vota meis. quid referam libros, illos quoque, crimina nostra, mille locis plenos nominis esse tui? inspice maius opus, quod adhuc sine fine tenetur, in non credendos corpora versa modos: invenies vestri praeconia nominis illic,  invenies animi pignora multa mei. non tua carminibus maior fit gloria, nec quo, ut maior fiat, crescere possit, habet, fama Iovi superest : tamen hunc sua facta referri et se materiam carminis esse iuvat, cumque Gigantei memorantur proelia belli, credibile est laetum laudibus esse suis. te celebrant alii, quanto decet ore, tuasque ingenio laudes uberiore canunt: sed tamen, ut fuso taurorum sanguine centum, sic capitur minimo turis honore deus.  a! ferus et nobis crudelior omnibus hostis, delicias legit qui tibi cumque meas, carmina ne nostris quae te venerantia libris iudicio possint candidiore legi. esse sed irato quis te mihi posset amicus? vix tunc ipse mihi non inimicus eram.  cum coepit quassata domus subsidere, partes in proclinatas omne recumbit onus, cunctaque fortuna rimam faciente dehiscunt, inque suo cladem pondere tracta ruunt. ergo hominum quaesitum odium mihi carmine, quosque debuit, est vultus turba secuta tuos. at, memini, vitamque meam moresque probabas illo, quem dederas, praetereuntis equo. quod si non prodest et honesti gloria nulla redditur, at nullum crimen adeptus eram. nec male commissa est nobis fortuna reorum Usque decem deciens inspicienda viris. res quoque privatas statui sine crimine iudex, deque mea fassa est pars quoque victa fide. me miserum! potui, si non extrema nocerent, iudicio tutus non semel esse tuo. ultima me perdunt, imoque sub aequore mergit incolumem totiens una procella ratem. nec mihi pars nocuit de gurgite parva, sed omnes pressere hoc fluctus oceanusque caput, cur aliquid vidi? cur noxia lumina feci? cur imprudenti cognita culpa mihi? inscius Actaeon vidit sine veste Dianam: praeda fuit canibus non minus ille suis. scilicet in superis etiam fortuna luenda est, nec veniam laeso numine casus habet, illa nostra die, qua me malus abstulit error, parva quidem periit, sed sine labe domus:  sic quoque parva tamen, patrio dicatur ut aevo clara nec ullius nobilitate minor, et neque divitiis nec paupertate notanda, unde sit in neutrum conspiciendus eques. sit sit] quoque nostra domus vel censu parva vel ortu, ingenio certe non latet illa meo, quo videar quamvis nimium iuvenaliter usus, grande tamen toto nomen ab orbe fero, turbaque doctorum Nasonem novit et audet non fastiditis adnumerare viris. corruit haec igitur Musis accepta, sub uno sed non exiguo crimine lapsa domus: atque ea sic lapsa est, ut surgere, si modo laesi ematuruerit Caesaris ira, queat, cuius in eventu poenae clementia tanta est, venerit ut nostro lenior illa metu. vita data est, citraque necem tua constitit ira, o princeps parce viribus use tuis! insuper accedunt, te non adimente, paternae, tamquam vita parum muneris esset, opes. nec mea decreto damnasti facta senatus, nec mea selecto iudice iussa fuga est. tristibus invectus verbis—ita principe dignum— ultus es offensas, ut decet, ipse tuas. adde quod edictum, quamvis immite minaxque, attamen in poenae nomine lene fuit; quippe relegatus, non exul, dicor in illo, privaque fortunae sunt ibi verba meae. nulla quidem sano gravior mentisque potenti poena est, quam tanto displicuisse viro;  sed solet interdum fieri placabile numen: nube solet pulsa candidus ire dies. vidi ego pampineis oneratam vitibus ulmum, quae fuerat saevi fulmine tacta Iovis. ipse licet sperare vetes, sperabimus usque; hoc unum fieri te prohibente potest, spes mihi magna subit, eum te, mitissime princeps, spes mihi, respicio cum mea facta, cadit. ac veluti ventis agitantibus aera non est aequalis rabies continuusque furor, sed modo subsidunt intermissique silescunt, vimque putes illos deposuisse suam: sic abeunt redeuntque mei variantque timores, et spem placandi dantque negantque tui. per superos igitur, qui dant tibi longa dabuntque tempora, Romanum si modo nomen amant,  per patriam, quae te tuta et secura parente est, cuius, ut in populo, pars ego nuper eram, sic tibi, quem semper factis animoque mereris, reddatur gratae debitus urbis amor; Livia sic tecum sociales compleat annos, quae, nisi te, nullo coniuge digna fuit,  quae si non esset, caelebs te vita deceret, nullaque, cui posses esse maritus, erat; sospite sit tecum natus quoque sospes, et olim imperium regat hoc cum seniore senex; ut faciuntque tui, sidus iuvenale, nepotes, per tua perque sui facta parentis eant; sic adsueta tuis semper Victoria castris nunc quoque se praestet notaque signa petat,  Ausoniumque ducem solitis circumvolet alis, ponat et in nitida laurea serta coma, per quem bella geris, cuius nunc corpore pugnas, auspicium cui das grande deosque tuos, dimidioque tui praesens es et aspicis urbem, dimidio procul es saevaque bella geris; hic tibi sic redeat superato victor ab hoste, inque coronatis fulgeat altus equis,— parce, precor, fulmenque tuum, fera tela, reconde, heu nimium misero cognita tela mihi! parce, pater patriae, nec nominis inmemor huius olim placandi spem mihi tolle tui non precor ut redeam, quamvis maiora petitis credibile est magnos saepe dedisse deos; mitius exilium si das propiusque roganti, pars erit ex poena magna levata mea. ultima perpetior medios eiectus in hostes, nec quisquam patria longius exul abest, solus ad egressus missus septemplicis Histri Parrhasiae gelido virginis axe premor— Ciziges et Colchi Tereteaque turba Getaeque Danuvii mediis vix prohibentur aquis— cumque alii causa tibi sint graviore fugati, ulterior nulli, quam mihi, terra data est. longius hac nihil est, nisi tantum frigus et hostes, et maris adstricto quae coit unda gelu. hactenus Euxini pars est Romana sinistri: proxima Basternae Sauromataeque tenent.  haec est Ausonio sub iure novissima vixque haeret in imperii margine terra tui. unde precor supplex ut nos in tuta releges, ne sit cum patria pax quoque adempta mihi, ne timeam gentes, quas non bene summovet Hister, neve tuus possim civis ab hoste capi. fas prohibet Latio quemquam de sanguine natum Caesaribus salvis barbara vincla pati. perdiderint cum me duo crimina, carmen et error, alterius facti culpa silenda milli'. nam non sum tanti, renovem ut tua vulnera. Caesar, quem nimio plus est indoluisse semel. altera pars superest, qua turpi carmine factus arguor obsceni doctor adulterii, fas ergo est aliqua caelestia pectora falli, et sunt notitia multa minora tua; utque deos caelumque simul sublime tuenti non vacat exiguis rebus adesse Iovi, de te pendentem sic dum circumspicis orbem, effugiunt curas inferiora tuas. scilicet imperii princeps statione relicta imparibus legeres carmina facta modis? non ea te moles Romani nominis urguet, inque tuis umeris tam leve fertur onus, lusibus ut possis advertere numen ineptis, excutiasque oculis otia nostra tuis. nunc tibi Pannonia est, nunc Illyris ora domanda, Raeticanunc praebent Thraciaque arma metum,  nunc petit Armenius pacem, nunc porrigit arcus Parthus eques timida captaque signa manu,  nunc te prole tua iuvenem Germania sentit, bellaque pro magno Caesare Caesar obit; denique, ut in tanto, quantum non extitit umquam, corpore pars nulla est, quae labet, imperii. urbs quoque te et legum lassat tutela tuarum et morum, similes quos cupis esse tuis. nec tibi contingunt, quae gentibus otia praestas, bellaque cum multis inrequieta geris, mirer in hoc igitur tantarum pondere rerum te numquam nostros evoluisse iocos? at si, quod mallem, vacuum tibi forte fuisset, nullum legisses crimen in Arte mea. illa quidem fateor frontis non esse severae scripta, nec a tanto principe digna legi: non tamen idcirco legum contraria iussis sunt ea Romanas erudiuntque nurus. neve, quibus scribam, possis dubitare, libellos, quattuor hos versus e tribus unus habet : este procul, vittae tenues, insigne pudoris, quaeque tegis medios instita longa pedes! nil nisi legitimum concessitque furta canemus, inque meo nullum carmine crimen erit. ecquid ab hac omnes rigide summovimus Arte, quas stola contingi vittaque sumpta vetat? at matrona potest alienis artibus uti, quodque trahat, quamvis non doceatur, habet. nil igitur matrona legat, quia carmine ab omni ad delinquendum doctior esse potest.  quodcumque attigerit, siqua est studiosa sinistri, ad vitium mores instruet inde suos. sumpserit Annales—nihil est hirsutius illis— facta sit unde parens Ilia, nempe leget, sumpserit Aeneadum genetrix ubi prima, requiret, Aeneadum genetrix unde sit alma Venus. persequar inferius, modo si licet ordine ferri, posse nocere animis carminis omne genus. non tamen idcirco crimen liber omnis habebit : nil prodest, quod non laedere possit idem. igne quid utilius? siquis tamen urere tecta comparat, audaces instruit igne manus. eripit interdum, modo dat medicina salutem, quaeque iuvet, monstrat, quaeque sit herba nocens. et latro et cautus praecingitur ense viator; ille sed insidias, hic sibi portat opem. discitur innocuas ut agat facundia causas; protegit haec sontes, inmeritosque premit. sic igitur carmen, recta si mente legatur, constabit nulli posse nocere meum.  "" at quasdam vitio."" quicumque hoc concipit, errat, et nimium scriptis arrogat ille meis. ut tamen hoc fatear, ludi quoque semina praebent nequitiae: tolli tota theatra iube! peccandi causam multis quam saepe dederunt. Martia cum durum sternit harena solum! tollatur Circus! non tuta licentia Circi est. hic sedet ignoto iuncta puella viro.  cum quaedam spatientur in hoc, ut amator eodem conveniat, quare porticus ulla patet . quis locus est templis augustior? haec quoque vitet, in culpam siqua est ingeniosa suam. cum steterit Iovis aede, Iovis succurret in aede quam multas matres fecerit ille deus. proxima adoranti Iunonis templa subibit, paelicibus multis hanc doluisse deam. Pallade conspecta, natum de crimine virgo sustulerit quare, quaeret, Erichthonium. venerit in magni templum, tua munera, Martis, stat Venus Ultori iuncta, vir ante fores. Isidis aede sedens, cur hanc Saturnia, quaeret, egerit Ionio Bosphorioque mari. in Venerem Anchises, in Lunam Latmius heros, in Cererem Iasion, qui referatur, erit. omnia perversae possunt corrumpere mentes; stant tamen illa suis omnia tuta locis, et procul a scripta solis meretricibus Arte summovet ingenuas pagina prima manus.  quaecumque erupit, qua non sinit ire sacerdos, protinus huic dempti criminis ipsa rea est. nec tamen est facinus versus evolvere mollis; multa licet castae non facienda legant. saepe supercilii nudas matrona severi et veneris stantis ad genus omne videt, corpora Vestales oculi meretricia cernunt, nec domino poenae res ea causa fuit.  at cur in nostra nimia est lascivia Musa, curve meus cuiquam suadet amare liber? nil nisi peccatum manifestaque culpa fatenda est: paenitet ingenii iudiciique mei. cur non Argolicis potius quae concidit armis vexata est iterum carmine Troia meo? cur tacui Thebas et vulnera mutua fratrum, et septem portas, sub duce quamque suo? nec mihi materiam bellatrix Roma negabat, et pius est patriae facta referre labor. denique cum meritis impleveris omnia, Caesar, pars mihi de multis una canenda fuit, utque trahunt oculos radiantia lumina solis, traxissent animum sic tua facta meum.  arguor iumento, tenuis mihi campus aratur; illud erat magnae fertilitatis opus. non ideo debet pelago se credere, siqua audet in exiguo ludere cumba lacu. forsan—et hoc dubitem—numeris levioribus aptus sim satis, in parvos sufficiamque modos: at si me iubeas domitos Iovis igne Gigantes dicere, conantem debilitabit onus divitis ingenii est immania Caesaris acta condere, materia ne superetur opus. et tamen ausus eram; sed detrectare videbar, quodque nefas, damno viribus esse tuis. ad leve rursus opus, iuvenalia carmina, veni, et falso movi pectus amore meum. non equidem vellem, sed me mea fata trahebant, inque meas poenas ingeniosus eram. ei mihi, quod didici! cur me docuere parentes litteraque est oculos ulla morata meos?  haec tibi me invisum lascivia fecit, ob artes, quis ratus es vetitos sollicitare toros. sed neque me nuptae didicerunt furta magistro, quodque parum novit, nemo docere potest, sic ego delicias et mollia carmina feci, strinxerit ut nomen fabula nulla meum. nec quisquam est adeo media de plebe maritus, ut dubius vitio sit pater ille meo, crede mihi, distant mores a carmine nostro— vita verecunda est, Musa iocosa mea— magnaque pars mendax operum est et ficta meorum: plus sibi permisit compositore suo. nec liber indicium est animi, sed honesta voluntas plurima mulcendis auribus apta ferens.
Accius esset atrox, conviva Terentius esset, essent pugnaces qui fera bella canunt. denique composui teneros non solus amores: composito poenas solus amore dedi. quid, nisi cum multo Venerem confundere vino praecepit lyrici Teia Musa senis? Lesbia quid docuit Sappho, nisi amare, puellas? tuta tamen Sappho, tutus et ille fuit. nec tibi, Battiade, nocuit, quod saepe legenti delicias versu fassus es ipse tuas. fabula iucundi nulla est sine amore Menandri, et solet hic pueris virginibusque legi. Ilias ipsa quid est aliud nisi adultera, de qua inter amatorem pugna virumque fuit? quid prius est illi flamma Briseidos, utque fecerit iratos rapta puella duces?  aut quid Odyssea est nisi femina propter amorem, dum vir abest, multis una petita procis? quis nisi Maeonides, Venerem Martemque ligatos narrat, in obsceno corpora prensa toro?. unde nisi indicio magni sciremus Homeri  hospitis igne duas incaluisse- deas? omne genus scripti gravitate tragoedia vinci . haec quoque materiam semper amoris habet,  num quid in Hippolyto, nisi caecae flamma novercae? nobilis est Canace fratris amore sui.  quid? non Tantalides, agitante Cupidine currus, Pisaeam Phrygiis vexit eburnus equis? tingueret ut ferrum natorum sanguine mater, concitus a laeso fecit amore dolor, fecit amor subitas volucres cum paelice regem,  quaeque suum luget nunc quoque mater Ityn. si non Aëropen frater sceleratus amasset, aversos Solis non legeremus equos. impia nec tragicos tetigisset Scylla cothurnos, ni patrium crinem desecuisset amor.  qui legis Electran et egentem mentis Oresten, Aegisthi crimen Tyndaridosque legis. nam quid de tetrico referam domitore Chimaerae, quem leto fallax hospita paene dedit? quid loquar Hermionen, quid te, Schoeneïa virgo,  teque, Mycenaeo Phoebas amata duci.  quid Danaen Danaesque nurum matremque Lyaei Haemonaque et noctes cui coiere duae? quid Peliae generum, quid Thesea, quique Pelasgum Iliacam tetigit de rate primus humum?  huc Iole Pyrrhique parens, huc Herculis uxor,  huc accedat Hylas Iliacusque puer. tempore deficiar, tragicos si persequar ignes, vixque meus capiet nomina nuda Uber. est et in obscenos commixta tragoedia risus,  multaque praeteriti verba pudoris habet; nec nocet auctori, mollem qui fecit Achillem, infregisse suis fortia facta modis, iunxit Aristides Milesia crimina secum, pulsus Aristides nec tamen urbe sua est.  nec qui descripsit corrumpi semina matrum, Eubius, impurae conditor historiae,  nec qui composuit nuper Sybaritica, fugit, nec qui concubitus non tacuere suos. suntque ea doctorum monumentis mixta virorum,  muneribusque ducum publica facta patent. neve peregrinis tantum defendar ab armis, et Romanus habet multa iocosa liber, utque suo Martem cecinit gravis Ennius ore—Ennius ingenio maximus, arte rudis— explicat ut causas rapidi Lucretius ignis, casurumque triplex vaticinatur opus,  sic sua lascivo cantata est saepe Catullo femina, cui falsum Lesbia nomen erat; nec contentus ea, multos vulgavit amores, in quibus ipse suum fassus adulterium est. par fuit exigui similisque licentia Calvi, detexit variis qui sua furta modis, quid referam Ticidae, quid Memmi carmen, apud quos rebus adest nomen nominibusque pudor?  Cinna quoque his comes est, Cinnaque procacior Anser, et leve Cornifiei parque Catonis opus.  et quorum libris modo dissimulata Perillae, nomine, nunc legitur dicta, Metelle, tuo. is quoque, Phasiacas Argon qui duxit in undas,   non potuit Veneris furta tacere suae. nec minus Hortensi, nec sunt minus improba Servi carmina, quis dubitet nomina Planta sequi? vertit Aristiden Sisenna, nec obfuit illi historiae turpis inseruisse iocos.  non fuit opprobrio celebrasse Lycorida Gallo, sed linguam nimio non tenuisse mero. credere iuranti durum putat esse Tibullus, sic etiam de se quod neget illa viro. fallere custodes idem docuisse fatetur,  seque sua miserum nunc ait arte premi. saepe, velut gemmam dominae signumve probaret, per causam meminit se tetigisse manum;  utque refert, digitis saepe est nutuque locutus, et tacitam mensae duxit in orbe notam  et quibus e sucis abeat de corpore livor, impresso fieri qui solet ore, docet: denique ab incauto nimium petit ille marito, se quoque uti servet, peccet ut illa minus, scit, cui latretur, cum solus obambulet, ipsas cur totiens clausas exercet ante fores, multaque dat furti talis praecepta docetque qua nuptae possint fallere ab arte viros, non fuit hoc illi fraudi, legiturque Tibullus et placet, et iam te principe notus erat.  invenies eadem blandi praecepta Properti: destrictus minima nec tamen ille nota est. his ego successi, quoniam praestantia candor nomina vivorum dissimulare iubet, non timui, fateor, ne, qua tot iere carinae,  naufraga servatis omnibus una foret. sunt aliis scriptae, quibus alea luditur, artes:— hoc est ad nostros non leve crimen avos—— quid valeant tali, quo possis plurima iactu  figere, damnosos effugiasque canes;  tessera quos habeat numeros, distante vocato mittere quo deceat, quo dare missa modo; discolor ut recto grassetur limite miles, eum medius gemino calculus hoste perit, ut bellare sequens sciat et revocare priorem,  nec tuto fugiens incomitatus eat, parva sit ut ternis instructa tabella lapillis, in qua vicisse est continuasse suos, quique alii lusus—neque enim nunc persequar omnes— perdere, rem caram, tempora nostra solent.  ecce canit formas alius laetusque pilarum, hic artem nandi praecipit, ille trochi. composita est aliis fucandi cura coloris, hic epulis leges hospitioque dedit; alter humum, de qua fingantur pocula, monstrat,  quaeque, docet, liquido testa sit apta mero. talia luduntur fumoso mense Decembri, quae damno nulli composuisse fuit. his ego deceptus non tristia carmina feci, sed tristis nostros poena secuta iocos.  denique nec video tot de scribentibus unum, quem sua perdiderit Musa; repertus ego. quid, si scripsissem mimos obscena iocantes, qui semper vetiti crimen amoris habent, in quibus assidue cultus procedit adulter,  verbaque dat stulto callida nupta viro? nubilis hos virgo matronaque virque puerque spectat, et ex magna parte senatus adest, nec satis incestis temerari vocibus aures; adsuescunt oculi multa pudenda pati;  cumque fefellit amans aliqua novitate maritum, plauditur et magno palma favore datur; quodque minus prodest, scaena est lucrosa poetae, tantaque non parvo crimina praetor emit. inspice ludorum sumptus, Auguste, tuorum:  empta tibi magno talia multa leges. haec tu spectasti spectandaque saepe dedisti maiestas adeo comis ubique tua est—  luminibusque tuis, totus quibus utitur orbis, scaenica vidisti lentus adulteria. scribere si fas est imitantes turpia mimos, materiae minor est debita poena meae. an genus hoc scripti faciunt sua pulpita tutum, quodque licet, mimis scaena licere dedit? et mea sunt populo saltata poemata saepe,  saepe oculos etiam detinuere tuos. scilicet in domibus nostris ut prisca virorum artificis fulgent corpora picta manu, sic quae concubitus varios venerisque figuras exprimat, est aliquo parva tabella loco.  utque sedet vultu fassus Telamonius iram, inque oculis facinus barbara mater habet, sic madidos siccat digitis Venus uda capillos, et modo maternis tecta videtur aquis, bella sonant alii telis instructa eruditis, parsque tui generis, pars tua facta canunt, invida me spatio natura coercuit arto, ingenio vires exiguasque dedit, et tamen ille tuae felix Aeneidos auctor contulit in Tyrios arma virumque toros,  nec legitur pars ulla magis de corpore toto, quam non legitimo foedere iunctus amor. Phyllidis hic idem teneraeque Amaiyllidis ignes bucolicis iuvenis luserat ante modis, nos quoque iam pridem scripto peccavimus isto:  supplicium patitur non nova culpa novum; carminaque edideram, cum te delicta notantem praeterii totiens inreprehensus eques.  ergo quae iuvenis mihi non nocitura putavi scripta parum prudens, nunc nocuere seni. sera redundavit veteris vindicta libelli, distat et a meriti tempore poena sui. ne tamen omne meum credas opus esse remissum.. saepe dedi nostrae grandia vela rati.  sex ego Pastorum scripsi totidemque libellos, cumque suo finem mense volumen habet, idque tuo nuper scriptum sub nomine. Caesar, et tibi sacratum sors mea rupit opus;  et dedimus tragicis scriptum regale cothurnis, quaeque gravis debet verba cothurnus habet, dictaque sunt nobis, quamvis manus ultima coeptis defuit, in facies corpora versa novas, atque utinam revoces animum paulisper ab ira, et vacuo iubeas hinc tibi pauca legi?  pauca, quibus prima surgens ab origine mundi in tua deduxi tempora. Caesar, opus! aspicies, quantum dederis mihi pectoris ipse, quoque favore animi teque tuosque canam, non ego mordaci destrinxi carmine quemquam. nec meus ullius crimina versus habet, candidus a salibus suffusis felle refugi: nulla venenato littera mixta ioco est. inter tot populi, tot scriptis, milia nostri, quem mea Calliope laeserit, unus ero. non igitur nostris ullum gaudere Quiritem auguror, at multos indoluisse malis; nec mihi credibile est, quemquam insultasse iacenti gratia candori si qua relata meo est.  his, precor, atque aliis possint tua numina flecti, o pater, o patriae cura salusque tuae! non ut in Ausoniam redeam, nisi forsitan olim, cum longo poenae tempore victus eris; tutius exilium pauloque quietius oro,  ut par delicto sit mea poena suo. 
""Missus in hanc venio timide liber exulis urbem: da placidam fesso, lector amice, manum; neve reformida, ne sim tibi forte pudori: nullus in hac charta versus amare docet. haec domini fortuna mei est, ut debeat illam infelix nullis dissimulare iocis, id quoque, quod viridi quondam male lusit in aevo, heu nimium sero damnat et odit opus! inspice quid portem: nihil hic nisi triste videbis, carmine temporibus conveniente suis. clauda quod alterno subsidunt carmina versu, vel pedis hoc ratio, vel via longa facit; quod neque sum cedro flavus nec pumice levis, erubui domino cultior esse meo; littera suffusas quod habet .maculosa lituras, laesit opus lacrimis ipse poeta suum. siqua videbuntur casu non dicta Latine, in qua scribebat, barbara terra fuit. dicite, lectores, si non grave, qua sit eundum, quasque petam sedes hospes in urbe liber.""  haec ubi sum furtim lingua titubante locutus, qui mihi monstraret, vix fuit unus, iter. ""di tibi dent, nostro quod non tribuere poetae, molliter in patria vivere posse tua. duc age! namque sequar, quamvis terraque marique longinquo referam lassus ab orbe pedem."" paruit, et ducens "" haec sunt fora Caesaris,"" inquit, ""haec est a sacris quae via nomen habet, hic locus est Vestae, qui Pallada servat et ignem, haec fuit antiqui regia parva Numae."" inde petens dextram "" porta"" est ait "" ista Palati, hic Stator, hoc primum condita Roma loco est."" singula dum miror, video fulgentibus armis conspicuos postes tectaque digna deo. ”et Iovis haec“ dixi ” domus est?“ quod ut esse putarem, augurium monti querna corona dabat, cuius ut accepi dominum, "" non fallimur,"" inquam, et magni verum est hanc Iovis esse domum, cur tamen opposita velatur ianua lauro, cingit et augustas arbor opaca comas? num quia perpetuos meruit domus ista triumphos, an quia Leucadio semper amata deo est? ipsane quod festa est, an quod facit omnia festa? quam tribuit terris, pacis an ista nota est?  utque viret semper laurus nec fronde caduca  Carpitur, aeternum sic habet illa decus? causa superpositae scripto est testata coronae: servatos cives indicat huius ope. adice servatis unum, pater optime, civem, qui procul extremo pulsus in orbe latet,  in quo poenarum, quas se meruisse fatetur, non facinus causam, sed suus error habet. me miserum! vereorque locum vereorque potentem, et quatitur trepido littera nostra metu. aspicis exsangui chartam pallere colore?  aspicis alternos intremuisse pedes? quandocumque, precor, nostro placere parenti isdem et sub dominis aspiciare domus! inde tenore pari gradibus sublimia celsis ducor ad intonsi candida templa dei, signa peregrinis ubi sunt alterna columnis, Belides et stricto barbarus ense pater, quaeque viri docto veteres cepere novique pectore, lecturis inspicienda patente quaerebam fratres, exceptis scilicet illis, quos suus optaret non genuisse pater. quaerentem frustra custos e sedibus illis praepositus sancto iussit abire loco. altera templa peto, vicino iuncta theatro: haec quoque erant pedibus non adeunda meis.  nec me, quae doctis patuerunt prima libellis, atria Libertas tangere passa sua est. in genus auctoris miseri fortuna redundat, et patimur nati, quam tulit ipse, fugam. forsitan et nobis olim minus asper et illi evictus longo tempore Caesar erit. di, precor, atque adeo—neque enim mihi turba roganda est  Caesar, ades voto, maxime dive, meo! interea, quoniam statio mihi publica clausa est, privato liceat delituisse loco. vos quoque, si fas est, confusa pudore repulsae sumite plebeiae carmina nostra manus. 
Ergo erat in fatis Scythiam quoque visere nostris, quaeque Lycaonio terra sub axe iacet; nec vos, Pierides, nec stirps Letoïa, vestro docta sacerdoti turba tulistis opem. nec mihi, quod lusi vero sine crimine, prodest, quodque magis vita Musa iocata mea est, plurima sed pelago terraque pericula passum ustus ab assiduo frigore Pontus habet, quique fugax rerum securaque in otia natus, mollis et inpatiens ante laboris eram, ultima nunc patior, nec me mare portubus orbum perdere, diversae nec potuere viae, suffecitque malis animus; nam corpus ab illo accepit vires vixque ferenda tulit.  dum tamen et terris dubius laetabar et undis, fallebat curas aegraque corda labor! ut via finita est et opus requievit eundi, et poenae tellus est mihi tacta meae, nil nisi flere libet, nec nostro parcior imber lumine, de verna quam nive manat aqua. Roma domusque subit desideriumque locorum, quicquid et amissa restat in urbe mei. ei mihi, quod totiens nostri pulsata sepulcri ianua, sed nullo tempore aperta fuit! cur ego tot gladios fugi totiensque minata obruit infelix nulla procella caput? di, quos experior nimium constanter iniquos, participes irae quos deus unus habet, exstimulate, precor, cessantia fata meique interitus clausas esse vetate fores! 
Haec mea si casu miraris epistula quare alterius digitis scripta sit, aeger eram. aeger in extremis ignoti partibus orbis, incertusque meae paene salutis eram. quem mihi nunc animum dira regione iacenti inter Sauromatas esse Getasque putes? nec caelum patior, nec aquis adsuevimus istis, terraque nescio quo non placet ipsa modo. non domus apta satis, non hic cibus utilis aegro, nullus, Apollinea qui levet arte malum, non qui soletur, non qui labentia tarde tempora narrando fallat, amicus adest.  lassus in extremis iaceo populisque locisque, et subit adfecto nunc mihi, quicquid abest. omnia cum subeant, vineis tamen omnia, coniunx, et plus in nostro pectore parte tenes. te loquor absentem, te vox mea nominat unam; nulla venit sine te nox mihi, nulla dies. quin etiam sic me dicunt aliena locutum, ut foret amenti nomen in ore tuum.  si iam deficiam, suppressaque lingua palato vix instillato restituenda mero, nuntiet huc aliquis dominam venisse, resurgam, spesque tui nobis causa vigoris erit. ergo ego sum dubius vitae, tu forsitan istic iucundum nostri nescia tempus agis? non agis, adfirmo. liquet hoc, carissima, nobis, tempus agi sine me non nisi triste tibi. si tamen inplevit mea sors, quos debuit, annos, et mihi vivendi tam cito finis adest, quantum erat, o magni, morituro parcere, divi, ut saltem patria contumularer humo? vel poena in tempus mortis dilata fuisset, vel praecepisset mors properata fugam. integer hanc potui nuper bene reddere lucem; exul ut occiderem, nunc mihi vita data est.  tam procul ignotis igitur moriemur in oris, et fient ipso tristia fata loco, nec mea consueto languescent corpora lecto, depositum nec me qui fleat, ullus erit;  nec dominae lacrimis in nostra cadentibus ora accedent animae tempora parva mea;  nec mandata dabo, nec cum clamore supremo labentes oculos condet amica manus; sed sine funeribus caput hoc, sine honore sepulcri indeploratum barbara terra teget! ecquid, ubi audieris, tota turbabere mente, et feries pavida pectora fida manu? ecquid, in has frustra tendens tua brachia partes, clamabis miseri nomen inane viri? parce tamen lacerare genas, nec scinde capillos: non tibi nunc primum, lux mea, raptus ero. cum patriam amisi, tunc me periisse putato: et prior et gravior mors fuit illa mihi. nunc, si forte potes—sed non potes, optima coniunx— finitis gaude tot mihi morte malis, quod potes, extenua forti mala corde ferendo, ad quae iam pridem non rude pectus habes, atque utinam pereant animae eum corpore nostrae, effugiatque avidos pars mihi nulla rogos! nam si morte carens vacua volat altus in aura spiritus, et Samii sunt rata dicta senis, inter Sarmaticas Romana vagabitur umbras, perque feros manes hospita semper erit. ossa tamen facito parva referantur in urna : sic ego non etiam mortuus exul ero. non vetat hoc quisquam : fratrem Thebana peremptum supposuit tumulo rege vetante soror, atque ea cum foliis et amomi pulvere misce, inque suburbano condita pone solo; quosque legat versus oculo properante viator, grandibus in tituli marmore caede notis:  HIC . EGO . QVI. IACEO. TENERORVM. LVSOR. AMORVM. INGENIO. PERUII. NASO . POETA. MEO  AT. TIBI. QVI. TRANSIS . NE. SIT . GRAVE. QVISQVIS. AMASTI DICERE. NASONIS . MOLLITER. OSSA . CVBENT hoc Satis in titulo est. etenim maiora libelli et diuturna magis Sunt monimenta mihi, quos ego confido, quamvis nocuere, daturos nomen et auctori tempora longa suo. tu tamen extincto feralia munera semper deque tuis lacrimis umida serta dato.  quamvis in cineres corpus mutaverit ignis, sentiet officium maesta favilla pium. scribere plura libet : sed vox mihi fessa loquendo dictandi vires siccaque lingua negat, accipe supremo dictum mihi forsitan ore, quod, tibi qui mittit, non habet ipse, "" vale."" 
O mihi care quidem semper, sed tempore duro cognite, res postquam procubuere meae, usibus edocto si quicquam credis amico, vive tibi et longe nomina magna fuge. vive tibi, quantumque potes praelustria vita . saevum praelustri fulmen ab arce venit, nam quamquam soli possunt prodesse potentes, non prosint potius, siquis obesse potest. effugit hibernas demissa antemna procellas, lataque plus parvis vela timoris habent.  aspicis ut summa cortex levis innatet unda, cum grave nexa simul retia mergat onus. haec ego si monitor monitus prius ipse fuissem, in qua debebam forsitan urbe forem.  dum tecum vixi, dum me levis aura ferebat, haec mea per placidas cumba cucurrit aquas, qui cadit in plano—vix hoc tamen evenit ipsum— sic cadit, ut tacta surgere possit humo; at miser Elpenor tecto delapsus ab alto occurrit regi debilis umbra suo. quid fuit, ut tutas agitaret Daedalus alas, Icarus inmensas nomine signet aquas? nempe quod hic alte, demissius ille volabat; nam pennas ambo non habuere suas. crede mihi, bene qui latuit bene vixit, et intra fortunam debet quisque manere suam. non foret Eumedes orbus, si filius eius stultus Achilleos non adamasset equos; nec natum in flamma vidisset, in arbore natas, cepisset genitor si Phaëthonta Merops. tu quoque formida nimium sublimia semper, propositique, precor, contrahe vela tui. nam pede inoffenso spatium decurrere vitae dignus es et fato candidiore frui. quae pro te ut voveam, miti pietate mereris haesuraque fide tempus in omne mihi. vidi ego te tali vultu mea fata gementem, qualem credibile est ore fuisse meo. nostra tuas vidi lacrimas super ora cadentes, tempore quas uno fidaque verba bibi. nunc quoque summotum studio defendis amicum, et mala vix ulla parte levanda levas.  vive sine invidia, mollesque inglorius annos exige, amicitias et tibi iunge pares, Nasonisque tui, quod adhuc non exulat unum, nomen ama : Scythicus cetera Pontus habet. 
Proxima sideribus tellus Erymanthidos Ursae me tenet, adstricta terra perusta gelu. Bosphoros et Tanais superant Scythiaeque paludes  vix satis et noti nomina pauca loci. ulterius nihil est nisi non habitabile frigus. heu quam vicina est ultima terra mihi! at longe patria est, longe carissima coniunx, quicquid et haec nobis post duo dulce fuit. sic tamen haec adsunt, ut quae contingere non est  corpore: sunt animo cuncta videnda meo. ante oculos errant domus, urbsque et forma locorum, acceduntque suis singula facta locis, coniugis ante oculos, sicut praesentis, imago est. est om. illa meos casus ingravat, illa levat; ingravat hoc, quod abest; levat hoc, quod praestat amorem inpositumque sibi firma tuetur onus. vos quoque pectoribus nostris haeretis, amici, dicere quos cupio nomine quemque suo. sed timor officium cautus compescit, et ipsos in nostro poni carmine nolle puto. ante volebatis, gratique erat instar honoris, versibus in nostris nomina vestra legi.  quod quoniam est anceps, intra mea pectora quemque adloquar, et nulli causa timoris ero. nec meus indicio latitantes versus amicos protrahit. occulte siquis amabat, amet. scite tamen, quamvis longe. regione remotus absim, vos animo semper adesse meo; et qua quisque potest, aliqua mala nostra levate, fidam proiecto neve negate manum. prospera sic maneat vobis fortuna, nec umquam contacti simili sorte rogetis idem. 
Usus amicitiae tecum mihi parvus, ut illam non aegre posses dissimulare, fuit, nec me complexus vinclis propioribus esses nave mea vento, forsan, eunte suo. ut cecidi cunctique metu fugere ruinam, versaque amicitiae terga dedere meae, ausus es igne Iovis percussum tangere corpus et deploratae limen adire domus: idque recens praestas nec longo cognitus usu, quod veterum misero vix duo tresve mihi. vidi ego confusos vultus visosque notavi, osque madens fletu pallidiusque meo, et lacrimas cernens in singula verba cadentes ore meo lacrimas, auribus illa bibi ; brachiaque accepi presso pendentia collo, et singultatis oscula mixta sonis. sum quoque, care, tuis defensus viribus absens— scis carum veri nominis esse loco—  multaque praeterea manifesti signa favoris pectoribus teneo non abitura meis. di tibi posse tuos tribuant defendere semper, quos in materia prosperiore iuves, si tamen interea, quid in his ego perditus oris quod te credibile est quaerere quaeris, agam, spe trahor exigua, quam tu mihi demere noli, tristia leniri numina posse dei. seu temere expecto, sive id contingere fas est, tu mihi, quod cupio, fas, precor, esse proba, quaeque tibi linguae est facundia, confer in illud, ut doceas votum posse valere meum. quo quisque est maior, magis est placabilis irae, et faciles motus mens generosa capit, corpora magnanimo satis est prostrasse leoni, pugna suum finem, cum iacet hostis, habet: at lupus et turpes instant morientibus ursi et quaecumque minor nobilitate fera. maius apud Troiam forti quid habemus Achille ? Dardanii lacrimas non tulit ille senis, quae ducis Emathii fuerit clementia, Porus Dareique docent funeris exequiae. neve hominum referam flexas ad mitius iras, Iunonis gener est qui prius hostis erat. denique non possum nullam sperare salutem, cum poenae non sit causa cruenta meae. non mihi quaerenti pessumdare cuncta petitum Caesareum caput est, quod caput orbis erat; non aliquid dixive, elatave lingua loquendo est, lapsaque sunt nimio verba profana mero:  inscia quod crimen viderunt lumina, plector, peccatumque oculos est habuisse meum. non equidem totam possum defendere culpam, sed partem nostri criminis error habet, spes igitur superest facturum ut molliat ipse mutati poenam condicione loci. hos utinam nitidi Solis praenuntius ortus afferat admisso Lucifer albus equo! 
Foedus amicitiae nec vis, carissime, nostrae, nec, si forte velis, dissimulare potes, donec enim licuit, nec te mihi carior alter, nec tibi me tota iunctior urbe fuit, isque erat usque adeo populo testatus, ut esset paene magis quam tu quamque ego notus, amor ; quique est in caris animi tibi candor amicis— cognita sunt ipsi, quem colis, ista viro. nil ita celabas, ut non ego conscius essem, pectoribusque dabas multa tegenda meis: cuique ego narrabam secreti quicquid habebam, excepto quod me perdidit, unus eras. id quoque si scisses, salvo fruerere sodali, consilioque forem sospes, amice, tuo. sed mea me in poenam nimirum fata trahebant : omne bonae claudunt utilitatis iter. sive malum potui tamen hoc vitare cavendo, seu ratio fatum vincere nulla valet, tu tamen, o nobis usu iunctissime longo, pars desiderii maxima paene mei,  sis memor, et siquas fecit tibi gratia vires, illas pro nobis experiare, rogo, numinis ut laesi fiat mansuetior ira, mutatoque minor sit mea poena loco, idque ita, si nullum scelus est in pectore nostro, principiumque mei criminis error habet. nec breve nec tutum, quo sint mea, dicere, casu lumina funesti conscia facta mali; mensque reformidat, veluti sua vulnera, tempus illud, et admonitu fit novus ipse pudor, et quaecumque adeo possunt afferre pudorem, illa tegi caeca condita nocte decet, nil igitur referam nisi me peccasse, sed illo praemia peccato nulla petita mihi, stultitiamque meum crimen debere vocari, nomina si facto reddere vera velis, quae si non ita sunt, alium, quo longius absim, quaere; suburbana est hic mihi terra locus. 
VADE salutatum, subito perarata, Perillam, littera, sermonis fida ministra mei. aut illam invenies dulci cum matre sedentem, aut inter libros Pieridasque suas. quidquid aget, cum te scient venisse, relinquet, nec mora, quid venias quidve, requiret, agam. vivere me dices, sed sic, ut vivere nolim, nec mala tam longa nostra levata mora et tamen ad Musas, quamvis nocuere, reverti. aptaque in alternos cogere verba pedes.  ""tu quoque"" dic "" studiis communibus ecquid inhaeres, doctaque non patrio carmina more canis? nam tibi cum fatis mores natura pudicos et raras dotes ingeniumque dedit. hoc ego Pegasidas deduxi primus ad undas, ne male fecundae vena periret aquae;  primus id aspexi teneris in virginis annis, utque pater natae duxque comesque fui. ergo si remanent ignes tibi pectoris idem, sola tuum vates Lesbia vincet opus. sed vereor, ne te mea nunc fortuna retardet, postque meos casus sit tibi pectus iners, dum licuit, tua saepe mihi, tibi nostra legebam;  saepe tui iudex, saepe magister eram: aut ego praebebam factis modo versibus aures,  aut, ubi cessares, causa ruboris eram. forsitan exemplo, quia me laesere libelli, tu quoque sis poenae fata secuta meae. pone, Perilla, metum; tantummodo femina nulla neve vir a scriptis discat amare tuis. ergo desidiae remove, doctissima, causas, inque bonas artes et tua sacra redi. ista decens facies longis vitiabitur annis, rugaque in antiqua fronte senilis erit, inicietque manum formae damnosa senectus, quae strepitum passu non faciente venit; cumque aliquis dicet fuit haec formosa dolebis, et speculum mendax esse querere tuum. sunt tibi opes modicae, cum sis dignissima magnis: finge sed inmensis censibus esse pares,  nempe dat id quodcumque libet fortuna rapitque, Irus et est subito, qui modo Croesus erat. singula ne referam, nil non mortale tenemus pectoris exceptis ingentique bonis. en ego, cum caream patria vobisque domoque, raptaque sint, adimi quae potuere mihi, ingenio tamen ipse meo comitorque fruorque: Caesar in hoc potuit iuris habere nihil, quilibet hanc saevo vitam mihi finiat ense, me tamen extincto fama superstes erit, dumque suis victrix omnem de montibus orbem prospiciet domitum Martia Roma, legar. tu quoque, quam studii maneat felicior usus, effuge venturos, qua potes, usque rogos!"" 
Nunc ego Triptolemi cuperem consistere curru, misit in ignotam qui rude semen humum; nunc ego Medeae vellem frenare dracones, quos habuit fugiens arce, Corinthe, tua, nunc ego iactandas optarem sumere pennas, sive tuas, Perseu, Daedale, sive tuas : ut tenera nostris cedente volatibus aura aspicerem patriae dulce repente solum,  desertaeque domus vultus, memoresque sodales, caraque praecipue coniugis ora meae. stulte, quid haec frustra votis puerilibus optas, quae non ulla tibi fertque feretque dies? si semel optandum est, Augusti numen adora, et, quem sensisti, rite precare deum. ille tibi pennasque potest currusque volucres tradere: det reditum, protinus ales eris.  si precer hoc—neque enim possum maiora rogare— ne mea sint, timeo, vota modesta parum, forsitan hoc olim, cum iam satiaverit iram, tum quoque sollicita mente rogandus erit. quod minus interea est, instar mihi muneris ampli, ex his me iubeat quolibet ire locis, nec caelum nec aquae faciunt nec terra nec aurae; ei mihi, perpetuus corpora languor habet! seu vitiant artus aegrae contagia mentis, sive mei causa est in regione mali, ut tetigi Pontum, vexant insomnia, vixque ossa tegit macies nec iuvat ora cibus; quique per autumnum percussis frigore primo est color in follis, quae nova laesit hiems, is mea membra tenet, nec viribus adlevor ullis, et numquam queruli causa doloris abest. nec melius valeo, quam corpore, mente, sed aegra est utraque pars aeque binaque damna fero. haeret et ante oculos veluti spectabile corpus  astat fortunae forma legenda meae: cumque locum moresque hominum cultusque sonumque cernimus, et, qui sim qui fuerimque, subit, tantus amor necis est, querar ut cum Caesaris ira, quod non offensas vindicet ense suas. at, quoniam semel est odio civiliter usus, mutato levior sit fuga nostra loco. 
Hic quoque sunt igitur Graiae—quis crederet?—urbes inter inhumanae nomina barbariae;  huc quoque Mileto missi venere coloni, inque Getis Graias constituere domos. sed vetus huic nomen, positaque antiquius urbe, constat ab Absyrti caede fuisse loco. nam rate, quae cura pugnacis facta Minervae per non temptatas prima cucurrit aquas, impia desertum fugiens Medea parentem dicitur his remos applicuisse vadis. quem procul ut vidit tumulo speculator ab alto, ""hospes,"" ait, ""nosco, Colchide, vela, venit."" dum trepidant Minyae, dum solvitur aggere funis,  dum sequitur celeres ancora tracta manus, conscia percussit meritorum pectora Colchis ausa atque ausura multa nefanda manu; et, quamquam superest ingens audacia menti, pallor in attonitae virginis ore fuit.  ergo uni prospexit venientia vela tenemur, et pater est aliqua fraude morandus ait. dum quid agat quaerit, dum versat in omnia vultus, ad fratrem casu lumina flexa tulit.  cuius ut ornata est praesentia, vicimus inquit: ”hic mihi morte sua causa salutis erit. protinus ignari nec quicquam tale timentis innocuum rigido perforat ense latus, atque ita divellit divulsaque membra per agros dissipat in multis invenienda locis, neu pater ignoret, scopulo proponit in alto pallentesque manus sanguineumque caput.  ut genitor luctuque novo tardetur et, artus  dum legit extinctos, triste moretur iter. inde Tomis dictus locus hic, quia fertur in illo membra soror fratris consecuisse sui. 
Siquis adhuc istic meminit Nasonis adempti, et superest sine me nomen in urbe meum, suppositum stellis numquam tangentibus aequor me sciat In media vivere barbaria. Sauromatae cingunt, fera gens, Bessique Getaeque. quam non ingenio nomina digna meo! dum tamen aura tepet, medio defendimur Histro : ille suis liquidus bella repellit aquis, at cum tristis hiems squalentia protulit ora, terraque marmoreo est candida facta gelu, dum prohibet Boreas et nix habitare sub Arcto, tum patet has gentes axe tremente premi. nix iacet, et iactam ne sol pluviaeque resolvant, indurat Boreas perpetuamque facit. ergo ubi delicuit nondum prior, altera venit, et solet in multis bima manere locis tantaque commoti vis est Aquilonis, ut altas aequet humo turres tectaque rapta ferat. pellibus et sutis arcent mala frigora bracis, oraque de toto corpore sola patent. saepe sonant moti glacie pendente capilli, et nitet inducto candida barba gelu;  nudaque consistunt, formam servantia testae, vina, nec hausta meri, sed data frusta bibunt. quid loquar, ut vincti concrescant frigore rivi, deque lacu fragiles effodiantur aquae? ipse, papyrifero qui non angustior amne miscetur vasto multa per ora freto, caeruleos ventis latices durantibus, Hister congelat et tectis in mare serpit aquis; quaque rates ierant, pedibus nunc itur, et undas frigore concretas ungula pulsat equi; perque novos pontes, subter labentibus undis, ducunt Sarmatici barbara plaustra boves. vix equidem credar, sed, cum sint praemia falsi nulla, ratam debet testis habere fidem: vidimus ingentem glacie consistere pontum, lubricaque inmotas testa premebat aquas, nec vidisse sat est; durum calcavimus aequor, undaque non udo sub pede summa fuit. si tibi tale fretum quondam, Leandre, fuisset, non foret augustae mors tua crimen aquae. tum neque se pandi possunt delphines in auras tollere; conantes dura coërcet hiems; et quamvis Boreas iactatis insonet alis, fluctus in obsesso gurgite nullus erit; inclusaeque gelu stabunt in marmore puppes, nec poterit rigidas findere remus aquas. vidimus in glacie pisces haerere ligatos,  sed pars ex illis tum quoque viva fuit. sive igitur nimii Boreae vis saeva marinas, sive redundatas flumine cogit aquas, protinus aequato siccis Aquilonibus Histro invehitur celeri barbarus hostis equo;  hostis equo pollens longeque volante sagitta vicinam late depopulatur humum. diffugiunt alii, nullisque tuentibus agros incustoditae diripiuntur opes, ruris opes parvae, pecus et stridentia plaustra, et quas divitias incola pauper habet. pars agitur vinctis post tergum capta lacertis, respiciens frustra rura Laremque suum: pars cadit hamatis misere confixa sagittis . nam volucri ferro tinctile virus inest. quae nequeunt secum ferre aut abducere, perdunt, et cremat insontes hostica flamma casas.  tunc quoque, cum pax est, trepidant formidine belli, nec quisquam presso vomere sulcat humum, aut videt aut metuit locus hic, quem non videt, hostem; cessat iners rigido terra relicta situ. non hic pampinea dulcis latet uva sub umbra, nec cumulant altos fervida musta lacus. poma negat regio, nec haberet Acontius in quo scriberet hic dominae verba legenda suae. aspiceres nudos sine fronde, sine arbore, campos . heu loca felici non adeunda viro! ergo tam late pateat cum maximus orbis, haec est in poenam terra reperta meam! 
Si quis es, insultes qui casibus, improbe, nostris, meque reum dempto fine cruentus agas, natus es e scopulis et pastus lacte ferino, et dicam silices pectus habere tuum.  quis gradus ulterior, quo se tua porrigat ira, restat? quidve meis cernis abesse malis? barbara me tellus et inhospita litora Ponti cumque suo Borea Maenalis Ursa videt. nulla mihi cum gente fera commercia linguae: omnia solliciti sunt loca plena metus. utque fugax avidis cervus deprensus ab ursis, cinctave montanis ut pavet agna lupis, sic ego belligeris a gentibus undique saeptus terreor, hoste meum paene premente latus. utque sit exiguum poenae, quod coniuge cara,  quod patria careo pignoribusque meis:  ut mala nulla feram nisi nudam Caesaris iram, nuda parum nobis Caesaris ira mali est? et tamen est aliquis, qui vulnera cruda retractet, solvat et in mores ora diserta meos. in causa facili cuivis licet esse diserto, et minimae vires frangere quassa valent, subruere est arces et stantia moenia virtus:  quamlibet ignavi praecipitata premunt. non sum ego quod fueram, quid inanem proteris umbram quid cinerem saxis bustaque nostra petis? Hector erat tunc cum bello certabat; at idem vinctus ad Haemonios non erat Hector equos, me quoque, quem noras olim, non esse memento: ex illo superant haec simulacra viro. quid simulacra, ferox, dictis incessis amans? parce, precor, Manes sollicitare meos! omnia vera puta mea crimina, nil sit in illis, quod magis errorem quam scelus esse putes, pendimus en profugi——satia tua pectora poenas exilioque graves exiliique loco.  carnifici fortuna potest mea flenda videri: et tamen est uno iudice mersa parum. saevior es tristi Busiride, saevior illo, qui falsum lento terruit igne bovem, quique bovem Siculo fertur donasse tyranno, et dictis artes conciliasse suas '. munere in hoc, rex, est usus, sed imagine maior, nec sola est operis forma probanda mei. aspicis a dextra latus hoc adapertile tauri? hac tibi, quem perdes, coniciendus erit. protinus inclusum lentis carbonibus ure: mugiet, et veri vox erit illa bovis. pro quibus inventis, ut munus munere penses, da, precor, ingenio praemia digna meo. dixerat, at Phalaris "" poenae mirande repertor, ipse tuum praesens imbue "" dixit "" opus."" 'nec mora, monstratis crudeliter ignibus ustus exhibuit geminos ore gemente sonos. quid mihi cum Siculis inter Scythiamque Getasque? ad te, quisquis is es, nostra querella redit, utque sitim nostro possis explere cruore, quantaque vis, avido gaudia corde feras, tot mala sum fugiens tellure, tot aequore passus, te quoque ut auditis posse dolere putem, crede mihi, si sit nobis collatus Ulixes, Neptuni minor est quam Iovis ira fuit. ergo quicumque es, rescindere crimina noli, deque gravi duras vulnere tolle manus; utque meae famam tenuent oblivia culpae, facta cicatricem ducere nostra sine;  humanaeque memor sortis, quae tollit eosdem et premit, incertas ipse verere vices. et quoniam, fieri quod numquam posse putavi, est tibi de rebus maxima cura meis, non est quod timeas . fortuna miserrima nostra est, omne trahit secum Caesaris ira malum. quod magis ut liqueat, neve hoc ego fingere credar, ipse velim poenas experiare meas. 
Frigora iam Zephyri minuunt, annoque peracto longior antiquis visa Maeotis hiems, inpositamque sibi qui non bene pertulit Hellen, tempora nocturnis aequa diurna facit, iam violam puerique legunt hilaresque puellae, rustica quae nullo nata serente venit; prataque pubescunt variorum flore colorum, indocilique loquax gutture vernat avis; utque malae matris crimen deponat hirundo sub trabibus cunas tectaque parva facit : herbaque, quae latuit Cerealibus obruta sulcis, exit et expandit molle cacumen humo; quoque loco est vitis, de palmite gemma movetur: nam procul a Getico litore vitis abest; quoque loco est arbor, turgescit in arbore ramus: nam procul a Getieis finibus arbor abest, otia nunc istic, iunctisque ex ordine ludis cedunt verbosi garrula bella fori. lusus equi nunc est, levibus nunc luditur armis, nunc pila, nunc celeri volvitur orbe trochus;  nunc ubi perfusa est oleo labente iuventus, defessos artus Virgine tinguit aqua. scaena viget studiisque favor distantibus ardet, proque tribus resonant terna theatra foris. o quater, o quotiens non est numerare, beatum, non interdicta cui licet urbe frui! at mihi sentitur nix verno sole soluta, quaeque lacu durae non fodiantur aquae . nec mare concrescit glacie, nec, ut ante, per Histrum stridula Sauromates plaustra bubulcus agit. incipient aliquae tamen huc adnare carinae, hospitaque in Ponti litore puppis erit. sedulus occurram nautae, dictaque salute, quid veniat, quaeram, quisve quibusve locis. ille quidem mirum ni de regione propinqua non nisi vicinas tutus ararit aquas. rarus ab Italia tantum mare navita transit,  litora rarus in haec portubus orba venit,  sive tamen Graeca scierit, sive ille Latina voce loqui—certe gratior huius erit; fas quoque ab ore freti longaeque Propontidos undis huc aliquem certo vela dedisse Noto— quisquis is est, memori rumorem voce referre et fieri famae parsque gradusque potest. is, precor, auditos possit narrare triumphos Caesaris et Latio reddita vota Iovi, teque, rebellatrix, tandem, Germania, magni triste caput pedibus supposuisse ducis.  haec mihi qui referet, quae non vidisse dolebo, ille meae domui protinus hospes erit. ei mihi, iamne domus Scythico Nasonis in orbe est? iamque suum mihi dat pro Lare poena locum? di facite ut Caesar non hic penetrale domumque, hospitium poenae sed velit esse meae. 
Ecce supervacuus—quid enim fuit utile gigni?— ad sua Natalis tempora noster adest, dure, quid ad miseros veniebas exulis annos? debueras illis inposuisse modum. si tibi cura mei, vel si pudor ullus inesset, non ultra patriam me sequerere meam, quoque loco primum tibi sum male cognitus infans, illo temptasses ultimus esse mihi,  inque relinquendo, quod idem fecere sodales, tu quoque dixisses tristis in urbe vale. quid tibi cum Ponto? num te quoque Caesaris ira extremam gelidi misit in orbis humum?  scilicet expectas soliti tibi moris honorem, pendeat ex umeris vestis ut alba meis, fumida cingatur florentibus ara coronis, micaque sollemni turis in igne sonet, libaque dem proprie genitale notantia tempus, concipiamque bonas ore favente preces.  non ita sum positus, nec sunt ea tempora nobis, adventu possim laetus ut esse tuo. funeris ara mihi, ferali cincta cupressu, convenit et structis flamma parata rogis. nec dare tura libet nil exorantia divos, in tantis subeunt nec bona verba malis. si tamen est aliquid nobis hac luce petendum, in loca ne redeas amplius ista, precor, dum me terrarum pars paene novissima. Pontus, Euxinus falso nomine dictus, habet. 
Cultor et antistes doctorum sancte virorum, quid facis, ingenio semper amice meo? ecquid, ut incolumem quondam celebrare solebas, nunc quoque, ne videar totus abesse, caves?  suscipis exceptis ecquid mea carmina solis Artibus, artifici quae nocuere suo? immo ita fac, quaeso, vatum studiose novorum, quaque potes, retine corpus in urbe meum. est fuga dicta mihi, non est fuga dicta libellis, qui domini poenam non meruere sui. saepe per externas profugus pater exulat oras, urbe tamen natis exulis esse licet. Palladis exemplo de me sine matre creata carmina sunt; stirps haec progeniesque mea est. hanc tibi commendo, quae quo magis orba parente est, hoc tibi tutori sarcina maior erit.  tres mihi sunt nati contagia nostra secuti: cetera fac curae sit tibi turba palam. sunt quoque mutatae, ter quinque volumina, formae, carmina de domini funere rapta sui. illud opus potuit, si non prius ipse perissem, certius a summa nomen habere manu: nunc incorrectum populi pervenit in ora,  in populi quicquam si tamen ore mei est. hoc quoque nescio quid nostris appone libellis, diverso missum quod tibi ab orbe venit. quod quicumque leget, si quis leget aestimet ante, compositum quo sit tempore quoque loco. aequus erit scriptis, quorum cognoverit esse exilium tempus barbariamque locum: inque tot adversis carmen mirabitur ullum ducere me tristi sustinuisse manu. ingenium fregere meum mala, cuius et ante fons infecundus parvaque vena fuit. sed quaecumque fuit, nullo exercente refugit, et longo periit arida facta situ. non hic librorum, per quos inviter alarque, copia . pro libris arcus et arma sonant, nullus in hac terra, recitem si carmina, cuius intellecturis auribus utar, adest; non quo secedam locus est. custodia muri summovet infestos clausaque porta Getas. saepe aliquod quaero verbum nomenque locumque, nec quisquam est a quo certior esse queam. dicere saepe aliquid conanti—turpe fateri!— verba mihi desunt dedidicique loqui.  Threicio Scythicoque fere circumsonor ore, et videor Geticis scribere posse modis, crede mihi, timeo ne sint inmixta Latinis inque meis scriptis Pontica verba legas, qualemcumque igitur venia dignare libellum, sortis et excusa condicione meae. 
Siqua meis fuerint, ut erunt, vitiosa libellis, excusata suo tempore, lector, habe. exul eram, requiesque mihi, non fama petita est, mens intenta suis ne foret usque malis. hoc est cur cantet vinctus quoque compede fossor, indocili numero cum grave mollit opus. cantat et innitens limosae pronus harenae, adverso tardam qui trahit amne ratem; quique refert pariter lentos ad pectora remos, in numerum pulsa brachia pulsat aqua. fessus ubi incubuit baculo saxove resedit pastor, harundineo carmine mulcet oves. cantantis pariter, pariter data pensa trahentis, fallitur ancillae decipiturque labor. fertur et abducta Lyrneside tristis Achilles Haemonia curas attenuasse lyra. cum traheret silvas Orpheus et dura canendo saxa, bis amissa coniuge maestus erat. me quoque Musa levat Ponti loca iussa petentem. sola comes nostrae perstitit illa fugae;  sola nec insidias, Sinti nec militis ensem, nec mare nec ventos barbariamque timet. scit quoque, cum perii, quis me deceperit error, et culpam in facto, non scelus, esse meo, scilicet hoc ipso nunc aequa, quod obfuit ante, cum mecum iuncti criminis acta rea est. non equidem vellem, quoniam nocitura fuerunt, Pieridum sacris inposuisse manum, sed nunc quid faciam? vis me tenet ipsa sacrorum, et carmen demens carmine laesus amo. sic nova Dulichio lotos gustata palato illo, quo nocuit, grata sapore fuit. sentit amans sua damna fere, tamen haeret in illis, materiam culpae persequiturque suae. nos quoque delectant, quamvis nocuere, libelli, quodque mihi telum vulnera fecit, amo. forsitan hoc studium possit furor esse videri, sed quiddam furor hic utilitatis habet, semper in obtutu mentem vetat esse malorum,  praesentis casus inmemoremque facit, utque suum Bacche non sentit saucia vulnus, dum stupet Idaeis exululata modis, sic ubi mota calent viridi mea pectora thyrso, altior humano spiritus ille malo est. ille nec exilium, Scythici nec litora ponti, ille nec iratos sentit habere deos. utque soporiferae biberem si pocula Lethes, temporis adversi sic mihi sensus abest.  iure deas igitur veneror mala nostra levantes, sollicitae comites ex Helicone fugae, et partim pelago partim vestigia terra vel rate dignatas vel pede nostra sequi, sint, precor, haec saltem faciles mihi! namque deorum cetera cum magno Caesare turba facit, meque tot adversis cumulant, quot litus harenas, quotque fretum pisces, ovaque piscis habet, vere prius flores, aestu numerabis aristas, poma per autumnum frigoribusque nives, quam mala, quae toto patior iactatus in orbe, dum miser Euxini litora laeva peto. nec tamen, ut veni, levior fortuna malorum est : huc quoque sunt nostras fata secuta vias. hic quoque cognosco natalis stamina nostri,  stamina de nigro vellere facta mihi. utque neque insidias capitisque pericula narrem, vera quidem, veri sed graviora fide, vivere quam miserum est inter Bessosque Getasque illum, qui populi semper in ore ruit . quam miserum est, porta vitam muroque tueri, vixque sui tutum viribus esse loci! aspera militiae iuvenis certamina fugi, nec nisi lusura movimus arma manu; nunc senior gladioque latus scutoque sinistram, canitiem galeae subicioque meam. nam dedit e specula custos ubi signa tumultus, induimus trepida protinus arma manu.  hostis, habens arcus imbutaque tela venenis, saevus anhelanti moenia lustrat equo, utque rapax pecudem, quae se non texit ovili, per sata, per silvas fertque trahitque lupus, sic, siquem nondum portarum saepe receptum barbarus in campis repperit hostis, habet: aut sequitur captus coniectaque vincula collo accipit, aut telo virus habente perit. hic ego sollicitae lateo novus incola sedis . heu nimium fati tempora longa mei! et tamen ad numeros antiquaque sacra reverti sustinet in tantis hospita Musa malis, sed neque cui recitem quisquam est mea carmina, nec qui auribus accipiat verba Latina suis. ipse mihi—quid enim faciam?—scriboque legoque, tutaque iudicio littera nostra suo est. saepe tamen dixi cui nunc haec cura laborat? an mea Sauromatae scripta Getaeque legent? saepe etiam lacrimae me sunt scribente profusae, umidaque est fletu littera facta meo, corque vetusta meum, tamquam nova, vulnera novit, inque sinum maestae labitur imber aquae, cum vice mutata, qui sim fuerimque, recordor, et, tulerit quo me casus et unde, subit, saepe manus demens, studiis irata sibique, misit in arsuros carmina nostra focos, atque ita de multis quoniam non multa supersunt, cum venia facito, quisquis es, ista legas. tu quoque non melius, quam sunt mea tempora, carmen, interdicta mihi, consule. Roma, boni.  
Iam fera Caesaribus Germania, totus ut orbis, victa potest flexo succubuisse genu, altaque velentur fortasse Palatia sertis, turaque in igne sonent inficiantque diem, candidaque adducta collum percussa securi victima purpureo sanguine pulset humum, donaque amicorum templis promissa deorum reddere victores Caesar uterque parent, et qui Caesareo iuvenes sub nomine crescunt, perpetuo terras ut domus illa regat, cumque bonis nuribus pro sospite Livia nato munera det meritis, saepe datura, deis, et pariter matres et quae sine crimine castos perpetua servant virginitate focos; plebs pia cumque pia laetetur plebe senatus, parvaque cuius eram pars ego nuper eques. nos procul expulsos communia gaudia fallunt, famaque tam longe non nisi parva venit, ergo omnis populus poterit spectare triumphos, cumque ducum titulis oppida capta leget, vinclaque captiva reges cervice gerentes ante coronatos ire videbit equos, et cernet vultus aliis pro tempore versos, terribiles aliis inmemoresque sui, quorum pars causas et res et nomina quaeret, pars referet, quamvis noverit illa parum.  ""hic, qui Sidonio fulget sublimis in ostro, dux fuerat belli, proximus ille duci. hic, qui nunc in humo lumen miserabile fixit, non isto vultu, cum tulit arma, fuit. ille ferox et adhuc oculis hostilibus ardens hortator pugnae consiliumque fuit. perfidus hic nostros inclusit fraude locorum, squalida promissis qui tegit ora comis. illo, qui sequitur, dicunt mactata ministro saepe recusanti corpora capta deo. hic lacus, hi montes, haec tot castella, tot amnes plena ferae caedis, plena cruoris erant. Drusus in his meruit quondam cognomina terris, quae bona progenies, digna parente, fuit. cornibus hic fractis viridi male tectus ab ulva decolor ipse suo sanguine Rhenus erat. crinibus en etiam fertur Germania passis, et ducis invicti sub pede maesta sedet, collaque Romanae praebens animosa securi vincula fert illa, qua tulit arma, manu."" hos super in curru, Caesar, victore veheris purpureus populi rite per ora tui, quaque ibis, manibus circumplaudere tuorum, undique iactato flore tegente vias. tempora Phoebea lauro cingetur "" io "" que miles "" io "" magna voce "" triumphe "" canet, ipse sono plausuque simul fremituque canente quadriiugos cernes saepe resistere equos. inde pet es arcem et delubra faventia votis, et dabitur merito laurea vota Iovi.  haec ego summotus qua possum mente videbo : erepti nobis ius habet illa loci :  illa per inmensas spatiatur libera terras, in caelum celeri pervenit illa via fuga,  illa meos oculos mediam deducit in urbem, immunes tanti nec sinit esse boni;  invenitque animus, qua currus spectet eburnos; sic certe in patria per breve tempus ero, vera tamen capiet populus spectacula felix, laetaque erit praesens cum duce turba suo. at mihi fingendo tantum longeque remotis auribus hic fructus percipiendus erit,  atque procul Latio diversum missus in orbem qui narret cupido, vix erit, ista mihi. is quoque iam serum referet veteremque triumphum: quo tamen audiero tempore, laetus ero. illa dies veniet, mea qua lugubria ponam, causaque privata publica maior erit. 
Magna minorque ferae, quarum regis altera Graias, altera Sidonias, utraque sicca, rates, omnia cum summo positae videatis in axe, et maris occiduas non subeatis aquas, aetheriamque suis cingens amplexibus arcem vester ab intacta circulus extet humo, aspicite illa, precor, quae non bene moenia quondam dicitur Iliades transiluisse Remus, inque meam nitidos dominam convertite vultus, sitque memor nostri necne, referte mihi.  ei mihi, cur timeam? quae sunt manifesta, requiro. cur iacet ambiguo spes mea mixta metu? crede, quod est et vis, ac desine tuta vereri, deque fide certa sit tibi certa fides, quodque polo fixae nequeunt tibi dicere flammae, non mentitura tu tibi voce refer, esse tui memorem, de qua tibi maxima cura est, quodque potest, secum nomen habere tuum vultibus illa tuis tamquam praesentis inhaeret, teque remota procul, si modo vivit, amat. ecquid, ubi incubuit iusto mens aegra dolori, lenis ab admonito pectore somnus abit? tunc subeunt curae, dum te lectusque locusque tangit et oblitam non sinit esse mei, et veniunt aestus, et nox inmensa videtur, fessaque iactati corporis ossa dolent? non equidem dubito, quin haec et cetera fiant, detque tuus maesti signa doloris amor, nec cruciere minus, quam cum Thebana cruentum Hectora Thessalico vidit ab axe rapi. quid tamen ipse precer dubito, nec dicere possum, affectum quem te mentis habere velim. tristis es? indignor quod sim tibi causa doloris ; non es? at amisso coniuge digna fores. tu vero tua damna dole, mitissima coniunx, tempus et a nostris exige triste malis,  Aeque meos casus: est quaedam flere voluptas; expletur lacrimis egeriturque dolor, atque utinam lugenda tibi non vita, sed esset mors mea, morte fores sola relicta mea!  spiritus hic per te patrias exisset in auras, sparsissent lacrimae pectora nostra piae, supremoque die notum spectantia caelum texissent digiti lumina nostra tui, et cinis in tumulo positus iacuisset avito, tactaque nascenti corpus haberet humus; denique, ut et vixi, sine crimine mortuus essem. nunc mea supplicio vita pudenda suo est.  me miserum, si tu, cum dicens exulis uxor, avertis vultus et subit ora rubor! me miserum, si turpe putas mihi nupta videri! me miserum, si te iam pudet esse meam! tempus ubi est illud, quo te iactare solebas coniuge, nec nomen dissimulare viri? tempus ubi est, quo te —nisi non vis illa referri— et dici, memini, iuvit et esse meam? utque proba dignum est, omni tibi dote placebam: addebat veris multa faventis amor. nec, quem praeferres—ita res tibi magna videbar— quemque tuum malles esse, vir alter erat. nunc quoque ne pudeat, quod sis mihi nupta; tuusque non debet dolor hinc, debet abesse pudor, cum cecidit Capaneus subito temerarius ictu, num legis Euadnen erubuisse viro? nec quia rex mundi compescuit ignibus ignes,  ipse suis Phaëthon infitiandus erat.  nec Semele Cadmo facta est aliena parenti, quod precibus periit ambitiosa suis. nec tibi, quod saevis ego sum Iovis ignibus ictus, purpureus molli fiat in ore pudor.  sed magis in curam nostri consurge tuendi, exemplumque mihi coniugis esto bonae, materiamque tuis tristem virtutibus imple: ardua per praeceps gloria vadit iter. Hectora quis nosset, si felix Troia fuisset? publica virtutis per mala facta via est. ars tua, Tiphy, iacet, si non sit in aequore fluctus: si valeant homines, ars tua, Phoebe, iacet. quae latet inque bonis cessat non cognita rebus, apparet virtus arguiturque malis. dat tibi nostra locum tituli fortuna, caputque conspicuum pietas qua tua tollat, habet. utere temporibus, quorum nunc munere facta est et patet in laudes area lata tuas. 
O qui, nominibus cum sis generosus avorum, exsuperas morum nobilitate genus, cuius inest animo patrii candoris imago, non careat nervis candor ut iste suis, cuius in ingenio est patriae facundia linguae, qua prior in Latio non fuit ulla foro— quod minime volui, positis pro nomine signis dictus es: ignoscas laudibus ipse tuis. nil ego peccavi; tua te bona cognita produnt si, quod es, appares, culpa soluta mea est. nec tamen officium nostro tibi carmine factum principe tam iusto posse nocere puto. ipse pater patriae—quid enim est civilius illo?- sustinet in nostro carmine saepe legi,  nec prohibere potest, quia res est publica Caesar, et de communi pars quoque nostra bono est. Iuppiter ingeniis praebet sua numina vatum, seque celebrari quolibet ore sinit, causa tua exemplo superorum tuta duorum est, quorum hic aspicitur, creditur ille deus. ut non debuerim, tamen hoc ego crimen habebo : non fuit arbitri! littera nostra tui. nec nova, quod tecum loquor, est iniuria nostra, incolumis cum quo saepe locutus era. quo vereare minus ne sim tibi crimen amicus, invidiam, siqua est, auctor habere potest, nam tuus est primis cultus mihi semper ab annis— hoc certe noli dissimulare—pater, ingeniumque meum (potes hoc meminisse) probabat plus etiam quam me iudice dignus eram; deque meis illo referebat versibus ore, in quo pars magnae nobilitatis erat. non igitur tibi nunc, quod me domus ista recepit, sed prius auctori sunt data verba tuo. nec data sunt, mihi crede, tamen: sed in omnibus actis ultima si demas, vita tuenda mea est. hanc quoque, qua perii, culpam scelus esse negabis, si tanti senes sit tibi nota mali. aut timor aut error nobis, prius obfuit error. at sine me fati non meminisse mei; neve retractando nondum coeuntia rumpam vulnera: vix illis proderit ipsa quies, ergo ut iure damus poenas, sic afuit omne peccato facinus consiliumque meo;  idque deus sentit; pro quo nec lumen ademptum, nec mihi detractas possidet alter opes. forsitan hanc ipsam, vivam modo, finiet olim, tempore cum fuerit lenior ira, fugam. nunc precor hinc alio iubeat discedere, si non nostra verecundo vota pudore carent, mitius exilium pauloque propinquius opto, quique sit a saevo longius hoste locus; quantaque in Augusto clementia, si quis ab illo hoc peteret pro me, forsitan ille daret. frigida me cohibent Euxini litora Ponti : dictus ab antiquis Axenus ille fuit. nam neque iactantur moderatis aequora ventis, nec placidos portus hospita navis adit. sunt circa gentes, quae praedam sanguine quaerunt; nec minus infida terra timetur aqua. illi, quos audis hominum gaudere cruore, paene sub eiusdem sideris axe iacent, nec procul a nobis locus est, ubi Taurica dira caede pharetratae spargitur ara deae. haec prius, ut memorant, non invidiosa nefandis nec cupienda bonis regna Thoantis erant. hic pro supposita virgo Pelopeïa cerva sacra deae coluit qualiacumque suae. quo postquam, dubium pius an sceleratus, Orestes exactus Furiis venerat ipse suis, et comes exemplum veri Phoceus amoris, qui duo corporibus mentibus unus erant, protinus evincti tristem ducuntur ad aram, quae stabat geminas ante cruenta fores.  nec tamen hunc sua mors, nec mors sua terruit illum alter ob alterius funera maestus erat. et iam constiterat stricto mucrone sacerdos, cinxerat et Graias barbara vitta comas, cum vice sermonis fratrem cognovit, et illi pro nece complexus Iphigenia dedit, laeta deae signum crudelia sacra perosae transtulit ex illis in meliora locis, haec igitur regio, magni paene ultima mundi, quam fugere homines dique, propinqua mihi est: atque meam terram prope sunt funebria sacra, si modo Nasoni barbara terra sua est. o utinam venti, quibus est ablatus Orestes, placato referant et mea vela deo! 
O mihi dilectos inter pars prima sodales, unica fortunis ara reperta meis cuius ab adloquiis anima haec moribunda revixit, ut vigil infusa Pallade flamma solet; qui veritus non es portus aperire fideles fulmine percussae confugiumque rati; cuius eram censu non me sensurus egentem, si Caesar patrias eripuisset opes. temporis oblitum dum me rapit impetus huius, excidit heu nomen quam mihi paene tuum! tu tamen agnoscis tactusque cupidine laudis, ille ego sum cuperes dicere posse palam, certe ego, si sineres, titulum tibi reddere vellem, et raram famae conciliare fidem.  ne noceam grato vereor tibi carmine, neve intempestivus nominis obstet honor, quod licet (et hoc tutum est) intra tua pectora gaude meque tui memorem teque fuisse pium, utque facis, remis ad opem luctare ferendam, dum veniat placido mollior aura deo; et tutare caput nulli servabile, si non qui mersit Stygia sublevet illud aqua; teque, quod est rarum, praesta constanter ad omne indeclinatae munus amicitiae. sic tua processus habeat fortuna perennes, sic ope non egeas ipse iuvesque tuos,  sic aequet tua nupta virum bonitate perenni, incidat et vestro nulla rara querella toro; diligat et semper socius de sanguinis illo, quo pius affectu Castora frater amat; sic iuvenis similisque tibi sit natus, et illum moribus agnoscat quilibet esse tuum; sic faciat socerum taeda te nata iugali, nec tardum iuveni det tibi nomen avi. 
Tempore ruricolae patiens fit taurus aratri, praebet et incurvo colla premenda iugo; tempore paret equus lentis animosus habenis, et placido duros accipit ore lupos; tempore Poenorum compescitur ira leonum, nec feritas animo, quae fuit ante, manet; quaeque sui monitis iussis obtemperat Inda magistri belua, servitium tempore victa subit.  tempus ut extensis tumeat facit uva racemis, vixque merum capiant grana quod intus habent; tempus et in canas semen producit aristas, et ne sint tristi poma sapore cavet. facit hoc tenuat dentem terram renovantis aratri, hoc rigidas silices, hoc adamanta terit; hoc etiam saevas paulatim mitigat iras, hoc minuit luctus maestaque corda levat, cuncta potest igitur tacito pede lapsa vetustas praeterquam curas attenuare meas. ut patria careo, bis frugibus area trita est, dissiluit nudo pressa bis uva pede. nec quaesita tamen spatio patientia longo est, mensque mali sensum nostra recentis habet, scilicet et veteres fugiunt iuga saepe iuvenci, et domitus freno saepe repugnat equus. tristior est etiam praesens aerumna priore: ut sit enim sibi par, crevit et aucta mora est. nec tam nota mihi, quam sunt, mala nostra fuerunt; nunc sed magis hoc, quo sunt cognitiora, gravant. est quoque non nihilum minimum vires afferre recentes, nec praeconsumptum temporis esse malis, fortior in fulva novus est luctator harena, quam cui sunt tarda brachia fessa mora. integer est melior nitidis gladiator in armis, quam cui tela suo sanguine tincta rubent. fert bene praecipites navis modo facta procellas: quamlibet exiguo solvitur imbre vetus. nos quoque quae ferimus, tulimus patientius ante quam mala sunt longa multiplicata die!  credite, deficio, nostroque a corpore quantum  auguror, accedunt tempora parva malis. nam neque sunt vires, nec qui color esse solebat: vix habeo tenuem, quae tegat ossa, cutem, corpore sed mens est aegro magis aegra, malique in circumspectu stat sine fine sui. urbis abest facies, absunt, mea cura, sodales, et, qua nulla mihi carior, uxor abest, vulgus adest Scythicum bracataque turba Getarum: sic me mala quae video non videoque movent. nocent una tamen spes est quae me soletur in istis, haec fore morte mea non diuturna mala. 
Bis me sol adiit gelidae post frigora brumae, bisque suum tacto Pisce peregit iter. tempore tam longo cur non tua dextera versus quamlibet in paucos officiosa fuit? cur tua cessavit pietas, scribentibus illis, exiguus nobis cum quibus usus erat? cur, quotiens alicui chartae sua vincula dempsi, illam speravi nomen habere tuum? di faciant ut saepe tua sit epistula dextra scripta, sed e multis reddita nulla mihi. quod precor, esse liquet. credam prius ora Medusae Gorgonis anguineis anguinis s cincta fuisse comis, esse canes utero sub virginis, esse Chimaeram, a truce quae flammis separet angue leam.  quadrupedesque hominis cum pectore pectora iunctos, tergeminumque virum tergeminumque canem, Sphingaque et Harpyias serpentipedesque Gigantes,  centimanumque Gyan semibovemque virum. haec ego cuncta prius, quam te, carissime, credam mutatum curam deposuisse mei, innumeri montes inter me teque viaeque Summaque et campi nec freta pauca iacent, mille potest causis a te quae littera saepe missa sit in nostras rara venire manus; mille tamen causas scribendo vince frequenter, excusem ne te semper, amice, mihi. 
Iam mea cycneas imitantur tempora plumas, inficit et nigras alba senecta comas, iam subeunt anni fragiles et inertior aetas, iamque parum firmo me mihi ferre grave est. nunc erat, ut posito deberem fine laborum vivere, me nullo sollicitante metu, quaeque meae semper placuerunt otia menti carpere et in studiis molliter esse meis,  et parvam celebrare domum veteresque Penates et quae nunc domino rura paterna carent, inque sinu dominae carisque sodalibus inque securus patria consenuisse mea. haec mea sic quondam peragi speraverat aetas: hos ego sic annos ponere dignus eram. non ita dis visum est, qui me terraque marique actum Sarmaticis exposuere locis.  in cava ducuntur quassae navalia puppes, ne temere in mediis dissoluantur aquis.  ne cadat et multas palmas inhonestet adeptus, languidus in pratis gramina carpit equus, miles ubi emeritis non est satis utilis annis, ponit ad antiquos, quae tulit, arma Lares, sic igitur, tarda vires minuente senecta, me quoque donari iam rude tempus erat. tempus erat nec me peregrinum ducere caelum, nec siccam Getico fonte levare sitim, sed modo, quos habui, vacuos secedere in hortos, nunc hominum visu rursus et urbe frui. sic animo quondam non divinante futura optabam placide vivere posse senex. fata repugnarunt, quae, cum mihi tempora prima mollia praebuerint, posteriora gravant. iamque decem lustris omni sine labe peractis, parte premor vitae deteriore meae, nec procul a metis, quas paene tenere videbar, curriculo gravis est facta ruina meo. ergo illum demens in me saevire coegi, mitius inmensus quo nihil orbis habet? ipsaque delictis victa est clementia nostris, nec tamen errori vita negata meo est?  vita procul patria peragenda sub axe Boreo, qua maris Euxini terra sinistra iacet. hoc mihi si Delphi.
Dodonaque diceret ipsa, esse videretur vanus uterque locus.  nil adeo validum est, adamas licet alliget illud, ut maneat rapido firmius igne Iovis;  nil ita sublime est supraque pericula tendit non sit ut inferius suppositumque deo. nam quamquam vitio pars est contracta malorum, plus tamen exitii numinis ira dedit. at vos admoniti nostris quoque casibus este, aequantem superos emeruisse virum. 
Si licet et pateris, nomen facinusque tacebo, et tua Lethaeis acta dabuntur aquis, nostraque vincetur lacrimis clementia seris, fac modo te pateat paenituisse tui; fac modo te damnes cupiasque eradere vitae tempora, si possis, Tisiphonea tuae. sin minus, et flagrant odio tua pectora nostro, induet infelix arma coacta dolor, sim licet extremum, sicut sum, missus in orbem, nostra suas istic porriget ira manus, omnia, si nescis, Caesar mihi iura reliquit, et sola est patria poena carere mea.  et patriam, modo sit sospes, speramus ab illo: saepe Iovis telo quercus adusta viret. denique vindictae si sit mihi nulla facultas, Pierides vires et sua tela dabunt, quod Scythicis habitem longe summotus in oris, siccaque sint oculis proxima signa meis,  nostra per inmensas ibunt praeconia gentes, quodque querar notum qua patet orbis erit. ibit ad occasum quicquid dicemus ab ortu, testis et Hesperiae vocis Eous erit. trans ego tellurem, trans altas audiar undas, et gemitus vox est magna futura mei, nec tua te sontem tantummodo saecula norint . perpetuae crimen posteritatis eris. iam feror in pugnas et nondum cornua sumpsi, nec mihi sumendi causa sit ulla velim. Circus adhuc cessat; spargit iam torvus harenam taurus et infesto iam pede pulsat humum. hoc quoque, quam volui, plus est. cane, Musa, receptus, dum licet huic nomen dissimulare suum. 
Ille ego qui fuerim, tenerorum lusor amorum, quem legis, ut noris, accipe posteritas. Sulmo mihi patria est, gelidis uberrimus undis, milia qui novies distat ab urbe decem. editus hic ego sum, nec non, ut tempora noris, cum cecidit fato consul uterque pari si quid id est, usque a proavis vetus ordinis heres non modo fortunae munere factus eques, nec stirps prima fui; genito sum fratre creatus, qui tribus ante quater mensibus ortus erat. Lucifer amborum natalibus affuit idem: una celebrata est per duo liba dies;  haec est armiferae festis de quinque Minervae, quae fieri pugna prima cruenta solet. protinus excolimur teneri curaque parentis imus ad insignes urbis ab arte viros. frater ad eloquium viridi tendebat ab aevo, fortia verbosi natus ad arma fori, at mihi iam puero caelestia sacra placebant, inque suum furtim Musa trahebat opus. saepe pater dixit "" studium quid inutile temptas : Maeonides nullas ipse reliquit opes."" motus eram dictis, totoque Helicone relicto scribere temptabam verba soluta modis. sponte sua carmen numeros veniebat ad aptos, et quod temptabam scribere versus erat. interea tacito passu labentibus annis liberior fratri sumpta mihique toga est, induiturque umeris cum lato purpura clavo, et studium nobis, quod fuit ante, manet. iamque decem vitae frater geminaverat annos, cum perit, et coepi parte carere mei. cepimus et tenerae primos aetatis honores, eque viris quondam pars tribus una fui. curia restabat . clavi mensura coacta est, maius erat nostris viribus illud onus. nec patiens corpus, nec mens fuit apta labori, sollicitaeque fugax ambitionis eram,  et petere Aoniae suadebant tuta sorores otia, iudicio semper amata meo. temporis illius colui fovique poëtas, quotque aderant vates, rebar adesse deos. saepe suas volucres legit mihi grandior aevo, quaeque nocet serpens, quae iuvat herba. Macer. saepe suos solitus recitare Propertius ignes, iure sodalicii, quo mihi iunctus erat. Ponticus heroo, Bassus quoque clarus iambis dulcia convictus membra fuere mei. et tenuit nostras numerosus Horatius aures; dum ferit Ausonia carmina culta lyra.  Vergilium vidi tantum : nec avara Tibullo tempus amicitiae fata dedere meae. successor fuit hic tibi, Galle, Propertius illi; quartus ab his sene temporis ipse fui. utque ego maiores, sic me coluere minores, notaque non tarde facta Thalia mea est. carmina cum primum populo iuvenalia legi, barba resecta mihi bisve semelve fuit. moverat ingenium totam cantata per urbem nomine non vero dicta Corinna mihi. multa quidem scripsi, sed, quae vitiosa putavi, emendaturis ignibus ipse dedi. tunc quoque, cum fugerem, quaedam placitura cremavi, iratus studio carminibusque meis. molle Cupidineis nec inexpugnabile telis cor mihi, quodque levis causa moveret, erat.  cum tamen hic essem minimoque accenderer igni, nomine sub nostro fabula nulla fuit. paene mihi puero nec digna nec utilis uxor est data, quae tempus per breve nupta fuit. illi successit, quamvis sine crimine coniunx, non tamen in nostro firma futura toro. ultima, quae mecum seros permansit in annos; sustinuit coniunx exulis esse viri. filia me mea bis prima fecunda iuventa, sed non ex uno coniuge, fecit avum. et iam complerat genitor sua fata novemque addiderat lustris altera lustra novem. non aliter flevi, quam me fleturus ademptum ille fuit. Matri proxima busta tuli. felices ambo tempestiveque sepulti, ante diem poenae quod periere meae! me quoque felicem, quod non viventibus illis sum miser, et de me quod doluere nihil! si tamen extinctis aliquid nisi nomina restat, et gracilis structas effugit umbra rogos, fama, parentales, si vos mea contigit, umbrae, et sunt in Stygio crimina nostra foro, scite, precor, causam (nec vos mihi fallere fas est) errorem iussae, non scelus, esse fugae. Manibus hoc satis est: ad vos, studiosa, revertor, pectora, quae vitae quaeritis acta meae. iam mihi canities pulsis melioribus annis venerat, antiquas miscueratque comas,  postque meos ortus Pisaea vinctus oliva abstulerat deciens praemia victor eques, cum maris Euxini positos ad laeva Tomitas quaerere me laesi principis ira iubet. causa meae cunctis nimium quoque nota ruinae indicio non est testificanda meo. quid referam comitumque nefas famulosque nocentes? Ipsa multa tuli non leviora fuga. indignata malis mens est succumbere seque praestitit invictam viribus usa suis; oblitusque mei ductaeque per otia vitae insolita cepi temporis arma manu; totque tuli terra casus pelagoque quot inter occultum stellae conspicuumque polum. tacta mihi tandem longis erroribus acto iuncta pharetratis Sarmatis ora Getis. hic ego, finitimis quamvis circumsoner armis, tristia, quo possum, carmine fata levo. quod quamvis nemo est, cuius referatur ad aures, sic tamen absumo decipioque diem. ergo quod vivo duosque laboribus obsto, nec me sollicitae taedia lucis habent, gratia. Musa, tibi: nam tu solacia praebes, tu curae requies, tu medicina venis.  tu dux et comes es, tu nos abducis ab Histro, in medioque mihi das Helicone locum; tu mihi, quod rarum est, vivo sublime dedisti nomen, ab exequiis quod dare fama solet,  nec, qui detractat praesentia, Livor iniquo ullum de nostris dente momordit opus.  nam tulerint magnos cum saecula nostra poetas, non fuit ingenio fama maligna meo, cumque ego praeponam multos mihi, non minor illis dicor et in toto plurimus orbe legor. si quid habent igitur vatum praesagia veri, protinus ut moriar, non ero, terra, tuus. sive favore tuli, sive hanc ego carmine famam, iure tibi grates, candide lector, ago. 
Hunc quoque de Getico, nostri studiose, libellum litore praemissis quattuor adde meis. hic quoque talis erit, qualis fortuna poetae: invenies toto carmine dulce nihil. flebilis ut noster status est, ita flebile carmen, materiae scripto conveniente suae. integer et laetus et iuvenalia lusi: illa tamen nunc me composuisse piget, ut cecidi, subiti perago praeconia casus, sumque argumenti conditor ipse mei. utque iacens ripa deflere Caystrius ales dicitur ore suam deficiente necem, sic ego, Sarmaticas longe proiectus in oras, efficio tacitum ne mihi funus eat. delicias siquis lascivaque carmina quaerit, praemoneo, non est scripta quod ista legat, aptior huic Gallus blandique Propertius oris, aptior, ingenium come, Tibullus erit. atque utinam numero ne nos essemus in isto! ei mihi, cur umquam Musa iocata mea est?  sed dedimus poenas, Scythicique in finibus Histri ille pharetrati lusor Amoris abest, quod superest, animos socios ad publica carmina flexi, et memores iussi nominis esse mei. sui si tamen e vobis aliquis tam multa requiret, unde dolenda Canam, multa dolenda tuli. non haec ingenio, non haec componimus arte: materia est propriis ingeniosa malis, et quota fortunae pars est in carmine nostrae? felix, qui patitur quae numerare potest! quot frutices silvae, quot flavas Thybris harenas, mollia quot Martis gramina campus habet, tot mala pertulimus, quorum medicina quiesque nulla nisi in studio est Pieridumque mora. ""quis tibi, Naso, modus lacrimosi carminis?"" inquis idem, fortunae qui modus huius erit. quod querar, illa mihi pleno de fonte ministrat, nec mea sunt, fati verba sed ista mei. at mihi si cara patriam cum coniuge reddas, sint vultus hilares, simque quod ante fui. lenior invicti si sit mihi Caesaris ira, carmina laetitiae iam tibi plena dabo. nec tamen ut lusit, rursus mea littera ludet; sit semel illa ioco luxuriata meo. quod probet ipse, canam, poenae modo parte levata barbariam rigidos effugiamque Getas. interea nostri quid agant, nisi triste, libelli? tibia funeribus convenit ista meis.  ""at poteras"" inquis ""melius mala ferre silendo, et tacitus casus dissimulare tuos."" exigis ut nulli gemitus tormenta sequantur, acceptaque gravi vulnere flere vetas? ipse Perilleo Phalaris permisit in aere edere mugitus et bovis ore queri. cum Priami lacrimis offensus non sit Achilles», tu fletus inhibes, durior hoste, meos? cum faceret Nioben orbam Latonia proles, non tamen et hanc siccas iussit habere genas. est aliquid, fatale malum per verba levare . hoc quendam Procnen Halcyonenque facit.  hoc erat, in gelido quare Poeantius antro voce fatigaret Lemnia saxa sua. strangulat inclusus dolor atque exaestuat cor aestuat intus, cogitur et vires multiplicare suas. da veniam potius, vel totos tolle libellos, si mihi quod prodest hoc sit tibi, lector, obest, sed neque obesse potest, ulli nec scripta fuerunt nostra nisi auctori perniciosa suo. ”at mala sunt. lateor. quis te mala sumere cogit? aut quis deceptum ponere sumpta vetat? ipse nec emendo, hoc mando sed ut hic deducta legantur; non sunt illa suo barbariora loco. nec me Roma suis debet conferre poetis : inter Sauromatas ingeniosus eram. denique nulla mihi captatur gloria, quaeque ingeniis stimulos subdere fama solet.  nolumus assiduis animum tabescere curis, quae tamen inrumpunt quoque vetantur eunt. cur scribam, docui, cur mittam, quaeritis, isto vobiscum cupio quolibet esse modo. 
Ecquid ubi e Ponto nova venit epistula, palles, et tibi sollicita solvitur illa manu? pone metum, valeo; corpusque, quod ante laborum inpatiens nobis invalidumque fuit, sufficit, atque ipso vexatum induruit usu. an magis infirmo non vacat esse mihi? mens tamen aegra iacet, nec tempore robora sumpsit, affectusque animi, qui fuit ante, manet. quaeque mora spatioque suo coitura putavi vulnera non aliter quam modo facta dolent. scilicet exiguis prodest annosa vetustas; grandibus accedunt tempore damna malis, paene decem totis aluit Poeantius annis pestiferum tumido vulnus ab angue datum. Telephus aeterna consumptus tabe perisset, si non, quae nocuit, dextra tulisset opem. et mea, si facinus nullum commisimus, opto, vulnera qui fecit, facta levare velit, contentusque mei iam tandem parte doloris exiguum pleno de mare demat aquae, detrahat ut multum, multum restabit acerbi, parsque meae poenae totius instar erit. litora quot conchas, quot amoena rosaria flores, quotve soporiferum grana papaver habet,  silva feras quot alit, quot piscibus unda natatur, quot tenerum pennis aera pulsat avis, tot premor adversis: quae si comprendere coner, Icariae numerum dicere coner aquae, utque viae casus, ut amara pericula ponti, ut taceam strictas in mea fata manus, barbara me tellus orbisque novissima magni sustinet et saevo cinctus ab hoste locus, hinc ego traicerer —neque enim mea culpa cruenta est— esset, quae debet, si tibi cura mei. ille deus, bene quo Romana potentia nixa est, saepe suo victor lenis in hoste fuit. quid dubitas et tuta times? accede rogaque: Caesare nil ingens mitius orbis habet, me miserum! quid agam, si proxima quaeque relinquunt? subtrahis effracto tu quoque colla iugo? quo ferar? unde petam lassis solacia rebus? ancora iam nostram non tenet ulla ratem, videris! ipse sacram, quamvis invisus, ad aram confugiam; nullas summovet ara manus. Adloquor en absens absentia numina supplex, si fas est homini cum Iove posse loqui, arbiter imperii, quo certum est sospite cunctos Ausoniae curam gentis habere deos, O decus, o patriae per te florentis imago, o vir non ipso, quem regis, orbe minor—  sic habites terras et te desideret aether, sic ad pacta tibi sidera tardus eas— parce, precor, minimamque tuo de fulmine partem deme! satis poenae, quod superabit, erit. ira quidem moderata tua est, vitamque dedisti, nec mihi ius civis nec mihi nomen abest, nec mea concessa est aliis fortuna, nec exul edicti verbis nominor ipse tui.  omniaque haec timui, quia me meruisse videbam; sed tua peccato lenior ira meo est. arva relegatum iussisti visere Ponti, et Scythicum profuga scindere puppe fretum, iussus ad Euxini deformia litora veni aequoris—haec gelido terra sub axe iacet— nec me tam cruciat numquam sine frigore caelum, glaebaque canenti semper obusta gelu, nesciaque est vocis quod barbara lingua Latinae, Graecaque quod Getico victa loquella sono est, quam quod finitimo cinctus premor undique Marte, vixque brevis tutum murus ab hoste facit. pax tamen interdum est, pacis fiducia numquam: sic hic nunc patitur, nunc timet arma locus. hinc ego dum muter, vel me Zanclaea Charybdis  devoret atque suis ad Styga mittat aquis, vel rapidae flammis urar patienter in Aetnae,  vel freta Leucadii mittar in alta dei. quod petimus, poena est: neque enim miser esse recuso, sed precor ut possim tutius esse miser.  
Illa dies haec est, qua te celebrare poetae, si modo non fallunt tempora, Bacche, solent, festaque odoratis innectunt tempora sertis, et dicunt laudes ad tua vina tuas. inter quos, memini, dum me mea fata sinebant, non invisa tibi pars ego saepe fui, quem nunc suppositum stellis Cynosuridos Ursae iuncta tenet crudis Sarmatis ora Getis, quique prius mollem vacuamque laboribus egi in studiis vitam Pieridumque choro, nunc procul a patria Getieis circumsonor armis multa prius pelago multaque passus humo. sive mihi casus sive hoc dedit ira deorum, nubila nascenti seu mihi Parca fuit, tu tamen e sacris hederae cultoribus unum numine debueras sustinuisse tuo. an dominae fati quicquid cecinere sorores, omne sub arbitrio desinit esse dei? ipse quoque aetherias meritis invectus es arces, quo non exiguo facta labore via est. nec patria est habitata tibi, sed adusque nivosum Strymona venisti Marticolamque Geten, Persidaque et lato spatiantem flumine Gangen, et quascumque bibit decolor Indus aquas. scilicet hanc legem nentes fatalia Parcae stamina bis genito bis cecinere tibi. me quoque, si fas est exemplis ire deorum, ferrea sors vitae difficilisque premit.  illo nec levius cecidi, quem magna locutum reppulit a Thebis Iuppiter igne suo. ut tamen audisti percussum fulmine vatem, admonitu matris condoluisse potes, et potes aspiciens circum tua sacra poëtas, ""nescioquis nostri"" dicere ""cultor abest."" fer, bone Liber, opem: sic altera degravet ulmum vitis et incluso plena sit uva inero, sic tibi cum Bacchis Satyrorum gnava iuventus adsit, et attonito non taceare sono, ossa bipenniferi sic sint male pressa Lycurgi, impia nec poena Pentheos umbra vacet, sic micet aeternum vicinaque sidera vincat coniugis in caelo clara corona tuae . huc ades et casus releves, pulcherrime, nostros, unum de numero me memor esse tuo. sunt dis inter se commercia, flectere tempta Caesareum numen numine, Bacche, tuo. vos quoque, consortes studii, pia turba, poetae, haec eadem sumpto quisque rogate mero. atque atque vestrum, Nasonis nomine dicto,  opponat lacrimis pocula mixta suis, admonitusque mei, cum circumspexerit omnes,  dicat "" ubi est nostri pars modo Naso chori?"" idque ita, si vestrum merui candore favorem, nullaque iudicio littera laesa meo est, si, veterum digne veneror cum scripta virorum, proxima non illis esse minora reor. sic igitur dextro faciatis Apolline carmen: quod licet, inter vos nomen habete meum.  
Litore ab Euxino Nasonis epistula veni, lassaque facta mari lassaque facta via, qui mihi flens dixit "" tu, cui licet, aspice Romam. heu quanto melior sors tua sorte mea est!"" flens quoque me scripsit, nec qua signabar, ad os est ante, sed ad madidas gemma relata genas. tristitiae causam siquis cognoscere quaerit, ostendi solem postulat ille sibi, nec frondem in silvis, nec aperto mollia prato gramina, nec pleno flumine cernit aquam; quid Priamus doleat, mirabitur, Hectore rapto, quidve Philoctetes ictus ab angue gemat. di facerent utinam talis status esset in illo,  ut non tristitiae causa dolenda foret! fert tamen, ut debet, casus patienter amaros, more nec indomiti frena recusat equi. nec fore perpetuam sperat sibi numinis iram, conscius in culpa non scelus esse sua. saepe refert, sit quanta dei clementia, cuius se quoque in exemplis adnumerare solet: nam, quod opes teneat patrias, quod nomina civis, denique quod vivat, munus habere dei. te tamen (o, si quid credis mihi, carior illi omnibus) in toto pectore semper habet; teque Menoetiaden, te, qui comitatus Oresten,  te vocat Aegiden Euryalumque suum. nec patriam magis ille suam desiderat et quae plurima eum patria sentit abesse sibi, quam vultus oculosque tuos, o dulcior illo melle, quod in ceris Attica ponit apis.  saepe etiam maerens tempus reminiscitur illud, quod non praeventum morte fuisse dolet; cumque alii fugerent subitae contagia cladis, nec vellent ictae limen adire domus, te sibi cum paucis meminit mansisse fidelem,  si paucos aliquis tresve duosve vocat. quamvis attonitus, sensit tamen omnia, nec te se minus adversis indoluisse suis. verba solet vultumque tuum gemitusque referre, et te flente suos emaduisse sinus: quam sibi praestiteris, qua consolatus amicum sis ope, solandus cum simul ipse fores,  pro quibus affirmat fore se memoremque piumque, sive diem videat sive tegatur humo, per caput ipse suum solitus iurare tuumque, quod scio non illi vilius esse suo. plena tot ac tantis referetur gratia factis, nec sinet ille tuos litus arare boves. fac modo, constanter profugum tueare: quod ille, qui bene te novit, non rogat, ipsa rogo. 
Annuus adsuetum dominae natalis honorem exigit: ite manus ad pia sacra meae. sic quondam festum Laërtius egerat heros forsan in extremo coniugis orbe diem. lingua favens adsit, nostrorum oblita malorum, quae, puto, dedidicit iam bona verba loqui; quaeque semel toto vestis mihi sumitur anno, sumatur fatis discolor alba meis;  araque gramineo viridis de caespite fiat, et velet tepidos nexa corona focos. da mihi tura, puer, pingues facientia flammas, quodque pio fusum stridat in igne merum. optime natalis! quamvis procul absumus, opto candidus huc venias dissimilisque meo, si quod et instabat dominae miserabile vulnus, sit perfuncta meis tempus in omne malis; quaeque gravi nuper plus quam quassata procella est, quod superest, tutum per mare navis eat. illa domo nataque sua patriaque fruatur erepta haec uni sit satis esse mihi— quatenus et non est in caro coniuge felix, pars vitae tristi cetera nube vacet, vivat, ametque virum, quoniam sic cogitur, absens, consumatque annos, sed diuturna, suos. adicerem et nostros, sed ne contagia fati corrumpant timeo, quos agit ipsa, mei. nil homini certum est. fieri quis posse putaret, ut facerem in mediis haec ego sacra Getis? aspice ut aura tamen fumos e ture coortos in partes Italas et loca dextra ferat. sensus inest igitur nebulis, quas exigit ignis: consilio fugiunt aethera, Ponte, tuum.  consilio, commune sacrum cum fiat in ara fratribus, alterna qui periere manu, ipsa sibi discors, tamquam mandetur ab illis, scinditur in partes atra favilla duas. hoc, memini, quondam fieri non posse loquebar, et me Battiades iudice falsus erat:  omnia nunc credo, cum tu non stultus ab Arcto terga, vapor, dederis Ausoniamque petas. haec ergo lux est, quae si non orta fuisset, nulla fuit misero festa videnda mihi. edidit haec mores illis heroisin aequos, quis erat Eëtion Icariusque pater. nata pudicitia est, virtus probitasque, fidesque, at non sunt ista gaudia nata die, fide sed labor et curae fortunaque moribus impar, iustaque de viduo paene querella toro. scilicet adversis probitas exercita rebus tristi materiam, tempore laudis habet, si nihil infesti durus vidisset Ulixes, Penelope felix sed sine laude foret, victor Echionias si vir penetrasset in arces, forsitan Euadnen vix sua nosset humus. cum Pelia genitae tot sint, cur nobilis una est? nempe fuit misero nupta quod una viro. effice ut Iliacas tangat prior alter harenas, Laudamia nihil cur referatur erit. et tua, quod malles, pietas ignota maneret, implerent venti si mea vela sui. di tamen et Caesar dis accessure, sed olim, aequarint Pyhos cum tua fata dies, non mihi, qui poenam fateor meruisse, sed illi parcite, quae nullo digna dolore dolet.  
Tu quoque, nostrarum quondam fiducia rerum, qui mihi confugiam, qui mihi portus eras, tu quoque suscepti curam dimittis amici, officiique pium tam cito ponis onus? sarcina sum, fateor, quam si non tempore nostro duro depositurus eras, non subeunda fuit. fluctibus in mediis navem, Palinure, relinquis? ne fuge, neve tua sit minor arte fides. numquid Achilleos inter fera proelia fidi deseruit levitas Automedontis equos? quem semel excepit, numquam Podalirius aegro promissam medicae non tulit artis opem. turpius eicitur, quam non admittitur hospes: quae patuit, dextrae firma sit ara meae. nil nisi me solum primo tutatus es; at nunc me pariter serva iudiciumque tuum, si modo non aliqua est in me nova culpa, tuamque mutarunt subito crimina nostra fidem, spiritus hic, Scythica quem non bene ducimus aura, quod cupio, membris exeat ante meis, quam tua delicto stringantur pectora nostro, et videar merito vilior esse tibi. non adeo toti fatis urguemur iniquis, ut mea sit longis mens quoque mota malis. finge tamen motam, quotiens Agamemnone natum dixisse in Pyladen improba verba putas? nec procul a vero est quin et pulsarit amicum: mansit in officiis non minus ille suis.  hoc est cum miseris solum commune beatis, ambobus tribui quod solet obsequium : ceditur et caecis et quos praetexta verendos virgaque cum verbis imperiosa facit, si mihi non parcis, fortunae parcere debes:  non habet in nobis ullius ira locum. elige nostrorum minimum minimumque laborum, isto, quod reris, grandius illud erit. quam multa madidae celantur harundine fossae, florida quam multas Hybla tuetur apes,  quam multae gracili terrena sub horrea ferre limite formicae grana reperta solent, tam me circumstat densorum turba malorum. crede mihi, vero est nostra querella minor. his qui contentus non est, in litus harenas, in segetem spicas, in mare fundat aquas. intempestivos igitur compesce tumores, vela nec in medio desere nostra mari. 
Quam legis, ex illa tibi venit epistula terra, latus ubi aequoreis additur Hister aquis, si tibi contingit cum dulci vita salute, candida fortunae pars manet una meae. scilicet, ut semper, quid agam, carissime, quaeris; quamvis hoc vel me scire tacente potes, sum miser; haec brevis est nostrorum summa malorum, quisquis et offenso Caesare vivit, erit.  turba Tomitanae quae sit regionis et inter quos habitem mores, discere cura tibi est? mixta sit haec quamvis inter Graecosque Getasque, a male pacatis plus trahit ora Getis. Sarmaticae maior Geticaeque frequentia gentis per medias in equis itque reditque vias. in quibus est nemo, qui non coryton et arcum telaque vipereo lurida felle gerat, vox fera, trux vultus, verissima Martis imago, non coma, non ulla barba resecta manu, dextera non segnis fixo dare vulnera cultro, quem iunctum lateri barbarus omnis habet, vivit in his heu nunc, lusorum oblitus amorum, hos videt, hos vates audit, amice, tuus: atque utinam vivat non et moriatur in illis, absit ab invisis et tamen umbra locis.  carmina quod pleno saltari nostra theatro, versibus et plaudi scribis, amice, meis, nil equidem feci tu scis hoc ipse—theatris, Musa nec in plausus ambitiosa mea est. non tamen ingratum est, quodcumque oblivia nostri impedit et profugi nomen in ora refert, quamvis interdum, quae me laesisse recordor, carmina devoveo Pieridasque meas, cum bene devovi, nequeo tamen esse sine illis, vulneribusque meis tela cruenta sequor, quaeque modo Euboicis lacerata est fluctibus, audet Graia Capheream currere puppis aquam. nec tamen, ut lauder, vigilo curamque futuri nominis, utilius quod latuisset, ago. detineo studiis animum falloque dolores, experior curis et dare verba meis. quid potius faciam desertis solus in oris, quamve malis aliam quaerere coner cogar opem? sive locum specto, locus est inamabilis, et quo esse nihil toto tristius orbe potest, sive homines, vix sunt homines hoc nomine digni, quamque lupi, saevae plus feritatis habent. non metuunt leges, sed cedit viribus aequum, victaque pugnaci iura sub ense iacent. pellibus et laxis arcent mala frigora bracis, oraque sunt longis horrida tecta comis,  in paucis remanent Graecae vestigia linguae, haec quoque iam Getico barbara facta sono. unus in hoc nemo est populo, qui forte Latine quaelibet e medio reddere verba queat. ille ego Romanus vates—ignoscite, Musae!— Sarmatico cogor plurima more loqui.  en pudet et fateor, iam desuetudine longa vix subeunt ipsi verba Latina mihi. nec dubito quin sint et in hoc non pauca libello barbara . non hominis culpa, sed ista loci. ne tamen Ausoniae perdam commercia linguae, et fiat patrio vox mea muta sono, ipse loquor mecum desuetaque verba retracto,  et studii repeto signa sinistra mei. sic animum tempusque traho, sic meque reduco  a contemplatu summoveoque mali. carminibus quaero miserarum oblivia rerum: praemia si studio consequar ista, sat est.  
Non adeo cecidi, quamvis abiectus, ut infra te quoque sim, inferius quo nihil esse potest, quae tibi res animos in me facit, improbe? curve casibus insultas, quos potes ipse pati? nec mala te reddunt mitem placidumque iacenti nostra, quibus possint inlacrimare ferae; nec metuis dubio Fortunae stantis in orbe numen, et exosae verba superba deae.  Exigit a dignis ultrix Rhamnusia poenas: inposito calcas quid mea fata pede? vidi ego naufragium qui risit in aequora mergi, et "" numquam"" dixi "" iustior unda fuit."" vilia qui quondam miseris alimenta negarat, nunc mendicato pascitur ipse cibo. passibus ambiguis Fortuna volubilis errat et manet in nullo certa tenaxque loco, sed modo laeta venit, vultus modo sumit acerbos, et tantum constans in levitate sua est. nos quoque floruimus, sed flos erat ille caducus, flammaque de stipula nostra brevisque fuit. neve tamen tota capias fera gaudia mente, non est placandi spes mihi nulla dei, vel quia peccavi citra scelus, utque pudore non caret, invidia sic mea culpa caret, vel quia nil ingens ad finem solis ab ortu illo, cui paret, mitius orbis habet. scilicet ut non est per vim superabilis ulli, molle cor ad timidas sic habet ille preces,  exemploque deum, quibus accessurus et ipse est, cum poenae venia plura roganda dabit. si numeres anno soles et nubila toto, invenies nitidum saepius esse diem. ergo ne nimium nostra laetere ruina, restitui quondam me quoque posse puta: posse puta fieri lenito principe vultus ut videas media tristis in urbe meos, utque ego te videam causa graviore fugatum, haec sunt a primis proxima vota meis. 
O tua si sineres in nostris nomina poni carminibus, positus quam mihi saepe fores : te canerem solum, meriti memor, inque libellis crevisset sine te pagina nulla meis. quid tibi deberem, tota sciretur in urbe, exul in amissa si tamen urbe legor. te praesens mitem nosset, te serior aetas, scripta vetustatem si modo nostra ferunt, nec tibi cessaret doctus bene dicere lector: hic te servato vate maneret honor. Caesaris est primum munus, quod ducimus auras; gratia post magnos est tibi habenda deos. ille dedit vitam; tu, quam dedit ille, tueris, et facis accepto munere posse frui. cumque perhorruerit casus pars maxima nostros, pars etiam credi pertimuisse velit,  naufragiumque meum tumulo spectant ab alto, nec dederit nanti per freta saeva manum, seminecem Stygia revocasti solus ab unda. hoc quoque, quod memores possumus esse, tuum est. di tibi se tribuant cum Caesare semper amicos : non potuit votum plenius esse meum. haec meus argutis, si tu paterere, libellis poneret in multa luce videnda labor; nunc quoque se, quamvis est iussa quiescere, quin te nominet invitum, vix mea Musa tenet, utque canem pavidae nactum vestigia cervae latrantem frustra copula dura tenet, utque fores nondum reserati carceris acer nunc pede, nunc ipsa fronte lacessit equus, sic mea lege data vincta atque inclusa Thalia per titulum vetiti nominis ire cupit. ne tamen officio memoris laedaris amici, parebo iussis—parce timere—tuis. at non parerem, nisi me meminisse putares. hoc quod non prohibet vox tua, gratus ero. dumque quod o breve sit!—lumen vitale videbo, serviet officio spiritus iste tuo. 
Ut sumus in Ponto, ter frigore constitit Hister, facta est Euxini dura ter unda maris. at mihi iam videor patria procul esse tot annis, Dardana quot Graio Troia sub hoste fuit.  stare putes, adeo procedunt tempora tarde, et peragit lentis passibus annus iter. nec mihi solstitium quicquam de noctibus aufert, efficit angustos nec mihi bruma dies, scilicet in nobis rerum natura novata est, cumque meis curis omnia longa facit. an peragunt solitos communia tempora motus, suntque magis vitae tempora dura meae? quem tenet Euxini mendax cognomine litus, et Scythici vere terra sinistra freti, innumerae circa gentes fera bella minantur, quae sibi non rapto vivere turpe putant. nil extra tutum est: tumulus defenditur ipse moenibus exiguis ingenioque loci. cum minime credas, ut aves, densissimus hostis advolat, et praedam vix bene visus agit. saepe intra muros clausis venientia portis per medias legimus noxia tela vias. est igitur rarus, rus qui colere audeat, isque hac arat infelix, hac tenet arma manu. sub galea pastor iunctis pice cantat avenis, proque lupo pavidae bella verentur oves. vix ope castelli defendimur; et tamen intus mixta facit Graecis barbara turba metum, quippe simul nobis habitat discrimine nullo barbarus et tecti plus quoque parte tenet, quos ut non timeas, possis odisse videndo pellibus et longa pectora tecta coma.  hos quoque, qui geniti Graia creduntur ab urbe, pro patrio cultu Persica braca tegit. exercent illi sociae commercia linguae: per gestum res est significanda mihi. barbarus hic ego sum, qui non intellegor ulli, et rident stolidi verba Latina Getae; meque palam de me tuto mala saepe loquuntur, forsitan obiciunt exiliumque mihi. utque fit, in me aliquid ficti, dicentibus illis abnuerim quotiens adnuerimque, putant, adde quod iniustum rigido ius dicitur ense, dantur et in medio vulnera saepe foro. o duram Lachesin, quae tam grave sidus habenti fila dedit vitae non breviora meae! quod patriae vultu vestroque caremus, amici, atque hic in Scythicis gentibus esse queror : utraque poena gravis, merui tamen urbe carere, non merui tali forsitan esse loco. quid loquor, a! demens? ipsam quoque perdere vitam, Caesaris offenso numine, dignus eram. 
Quod te nescioquis per iurgia dixerit esse exulis uxorem, littera questa tua est. indolui, non tam mea quod fortuna male audit, qui iam consuevi fortiter esse miser, quam quod cui minime vellem, sum causa pudoris, teque reor nostris erubuisse malis.  perfer et obdura; multo graviora tulisti, eripuit cum me principis ira tibi. fallitur iste tamen, quo iudice nominor exul: mollior est culpam poena secuta meam. maxima poena mihi est ipsum offendisse, priusque venisset mallem funeris hora mihi. quassa tamen nostra est, non mersa fracta nec obruta navis, utque caret portu, sic tamen extat aquis. nec vitam nec opes nec ius mihi civis ademit, qui merui vitio perdere cuncta meo. sed quia peccato facinus non affuit illi, nil nisi me patriis iussit abesse focis, utque aliis, quorum numerum comprendere non est, Caesareum numen sic mihi mite fuit. ipse relegati, non exulis utitur in me nomine . tuta suo iudice causa mea est. iure igitur laudes. Caesar, pro parte virili carmina nostra tuas qualiacumque canunt: iure deos, ut adhuc caeli tibi limina claudant, teque velint sine se, comprecor, esse deum. optat idem populus; sed, ut in mare flumina vastum, sic solet exiguae currere rivus aquae, at tu fortunam, cuius vocor exul ab ore, nomine mendaci parce gravare meam! 
Scribis, ut oblectem studio lacrimabile tempus, ne pereant turpi pectora nostra situ. difficile est quod, amice, mones, quia carmina laetum sunt opus, et pacem mentis habere volunt.  nostra per adversas agitur fortuna procellas, sorte nec ulla mea tristior esse potest. exigis ut Priamus natorum funere ludat, et Niobe festos ducat ut orba choros. luctibus an studio videor debere teneri, solus in extremos iussus abire Getas?  des licet in valido pectus mihi robore fultum, fama refert Anyti quale fuisse reo, fracta cadet tantae sapientia mole ruinae: plus valet humanis viribus ira dei. ille senex, dictus sapiens ab Apolline, nullum scribere in hoc casu sustinuisset opus. ut veniant patriae, veniant oblivia vestri, omnis ut amissi sensus abesse queat, at timor officio fungi vetat ipse quietum: cinctus ab innumero me tenet hoste locus, adde quod ingenium longa rubigine laesum torpet et est multo, quam fuit ante, minus, fertilis, assiduo si non renovatur aratro, nil nisi cum spinis gramen habebit ager. tempore qui longo steterit, male curret et inter carceribus missos ultimus ibit equus, vertitur in teneram cariem rimisque dehiscit, siqua diu solitis cumba vacavit aquis, me quoque despera, fuerim cum parvus et ante, illi, qui fueram, posse redire parem. contudit ingenium patientia longa malorum, et pars antiqui nulla vigoris adest.  siqua tamen nobis, ut nunc quoque, sumpta tabella est, inque suos volui cogere verba pedes, carmina nulla mihi sunt scripta, aut qualia cernis, digna sui domini tempore, digna loco. denique non parvas animo dat gloria vires, et fecunda facit pectora laudis amor. nominis et famae quondam fulgore trahebar, dum tulit antemnas aura secunda meas. non adeo est bene nunc ut sit mihi gloria curae: si liceat, nulli cognitus esse velim, an quia cesserunt primo bene carmina, suades scribere, successus ut sequar ipse meos? pace, novem, vestra liceat dixisse, sorores: vos estis nostrae maxima causa fugae, utque dedit iustas tauri fabricator aeni, sic ego do poenas artibus ipse meis. nil mihi debebat cum versibus amplius esse, cum fugerem merito naufragus omne fretum, at, puto, si demens studium fatale retemptem, hic mihi praebebit carminis arma locus. non liber hic ullus, non qui mihi commodet aurem, verbaque significent quid mea, norit, adest. omnia barbariae loca sunt vocisque ferinae,  omniaque hostilis plena timore soni. ipse mihi videor iam dedidicisse Latine: nam didici Getice Sarmaticeque loqui. nec tamen, ut verum fatear tibi, nostra teneri a componendo carmine Musa potest. scribimus et scriptos absumimus igne libellos: exitus est studii parva favilla mei. nec possum et cupio non nullos ducere versus : ponitur idcirco noster in igne labor,  nec nisi pars casu flammis erepta dolove ad vos ingenii pervenit ulla mei. sic utinam, quae nil metuentem tale magistrum perdidit, in cineres Ars mea versa foret! 
Hanc tuus e Getico mittit tibi Naso salutem, mittere si quisquam, quo caret ipse, potest, aeger enim traxi contagia corpore mentis, libera tormento pars mihi ne qua vacet, perque dies multos lateris cruciatibus uror; sic me non modico frigore laesit hiems,  si tamen ipse vales, aliqua nos parte valemus: quippe mea est umeris fulta ruina tuis. Quid, mihi cum dederis ingentia pignora, cumque per numeros omnes hoc tueare caput, quod tua me raro solatur epistula, peccas, remque piam praestas, sed mihi verba negas? hoc, precor, emenda! quod si correxeris unum, nullus in egregio corpore naevus erit. pluribus accusem, fieri nisi possit, ut ad me littera non veniat, missa sit illa tamen, di faciant, ut sit temeraria nostra querella, teque putem falso non meminisse mei. quod precor, esse liquet: neque enim mutabile robur credere me fas est pectoris esse tui. cana prius gelido desint absinthia Ponto, et careat dulci Trinacris Hybla thymo, inmemorem quam te quisquam convincat amici. non ita sunt fati stamina nigra mei.  tu tamen, ut possis falsae quoque pellere culpae crimina, quod non es, ne videare, cave. utque solebamus consumere longa loquendo tempora, sermoni deficiente die, sic ferat ac referat tacitas nunc littera voces, et peragant linguae charta manusque vices, quod fore ne nimium videar diffidere, sitque versibus hoc paucis admonuisse satis, accipe quo semper finitur epistula verbo atque meis distent ut tua fata!—”vale.“ 
Quanta tibi dederim nostris monumenta libellis, o mihi me coniunx carior, ipsa vides, detrahat auctori multum fortuna licebit, tu tamen ingenio clara ferere meo; dumque legar, mecum pariter tua fama legetur, nec potes in maestos omnis abire rogos; cumque viri casu possis miseranda videri, invenies aliquas, quae, quod es, esse velint,  quae te, nostrorum cum sis in parte malorum, felicem dicant invideantque tibi. non ego divitias dando tibi plura dedissem: nil feret ad Manes divitis umbra suos. perpetui fructum donavi nominis idque, quo dare nil potui munere maius, habes. adde quod, ut rerum sola es tutela mearum, ad te non parvi venit honoris onus, quod numquam vox est de te mea muta tuique indiciis debes esse superba viri.  quae ne quis possit temeraria dicere, persta, et pariter serva meque piamque fidem. nam tua, dum stetimus, turpi sine crimine mansit, et tantum probitas inreprehensa fuit. area de nostra nunc est tibi facta ruina conspicuum virtus hic tua ponat opus. esse bonam facile est, ubi, quod vetet esse, remotum est, et nihil officio nupta quod obstet habet, cum deus intonuit, non se subducere nimbo, id demum est pietas, id socialis amor. rara quidem virtus, quam non fortuna gubernet, quae maneat stabili, eum fugit illa, pede.  siqua tamen pretium sibi virtus ipsa petitum, inque parum laetis ardua rebus adest, ut tempus numeres, per saecula nulla tacetur, et loca mirantur qua patet orbis iter. aspicis ut longo teneat laudabilis aevo nomen inextinctum Penelopea fides? cernis ut Admeti cantetur et Hectoris uxor ausaque in accensos Iphias ire rogos? ut vivat fama coniunx Phylaceïa, cuius Iliacam celeri vir pede pressit humum? morte nihil opus est pro me, sed amore fideque: non ex difficili fama petenda tibi est. nec te credideris, quia non facis, ista moneri: vela damus, quamvis remige puppis eat, qui monet ut facias, quod iam facis, ille monendo laudat et hortatu comprobat acta suo."
5,Seneca (Younger),thy,"Quis inferorum sede ab infausta extrahit
avido fugaces ore captantem cibos,
quis male deorum Tantalo visas domos
ostendit iterum? peius inventum est siti
arente in undis aliquid et peius fame
hiante semper? Sisyphi numquid lapis
gestandus umeris lubricus nostris venit
aut membra celeri differens cursu rota,
aut poena Tityi qui specu vasto patens
visceribus atras pascit effossis aves
et nocte reparans quicquid amisit die
plenum recenti pabulum monstro iacet?
in quod malum transcribor? o quisquis nova
supplicia functis durus umbrarum arbiter
disponis, addi si quid ad poenas potest
quod ipse custos carceris diri horreat,
quod maestus Acheron paveat, ad cuius metum
nos quoque tremamus, quaere: iam nostra subit
e stirpe turba quae suum vincat genus
ac me innocentem faciat et inausa audeat.
regione quicquid impia cessat loci
complebo— numquam stante Pelopea domo
Minos vacabit.
Perge, detestabilis
umbra, et penates impios furiis age.
certetur omni scelere et alterna vice
stringatur ensis; ne sit irarum modus
pudorve, mentes caecus instiget furor,
rabies parentum duret et longum nefas
eat in nepotes; nec vacet cuiquam vetus
odisse crimen: semper oriatur novum,
nec unum in uno, dumque punitur scelus,
crescat, superbis fratribus regna excidant
repetantque profugos; dubia violentae domus
fortuna reges inter incertos labet:
miser ex potente fiat, ex misero potens
fluctuque regnum casus assiduo ferat,
ob scelera pulsi, cum dabit patriam deus
in scelera redeant, sintque tam invisi omnibus,
quam sibi; nihil sit ira quod vetitum putet:
fratrem expavescat frater et gnatum parens
gnatusque patrem, liberi pereant male,
peius tamen nascantur; immineat viro
infesta coniunx, bella trans pontum vehant,-
effusus omnis irriget terras cruor,
supraque magnos gentium exultet duces
Libido victrix: impia stuprum in domo
levissimum sit facinus; et fas et fides
iusque omne pereat, non sit a vestris malis
immune caelum, cur micant stellae polo
flammaeque . servant debitum mundo decus?
nox alia fiat, excidat caelo dies. s
misce penates, odia caedes funera
accerse et imple Tantalo totam domum.
ornetur altum columen et lauro fores
laetae virescant, dignus adventu tuo
splendescat ignis— Thracium fiat nefas
maiore numero, dextra cur patrui vacat?
nondum liberos deflet suos—
et quando tollet? ignibus iam subditis
spument aena, membra per partes eant
discerpta, patruos polluat sanguis focos,
epulae instruantur— non novi sceleris tibi
conviva venies, liberum dedimus diem
tuamque ad istas solvimus mensas famem:
ieiunia exple, mixtus in Bacchum cruor
spectante te potetur; inveni dapes
quas ipse fugeres— siste, quo praeceps ruis?
Ad stagna et amnes et recedentes aquas
labrisque ab ipsis arboris plenae fugas.
abire in atrum carceris liceat mei
cubile, liceat, si parum videor miser,
mutare ripas: alveo medius tuo,
Phlegethon, relinquar igneo cinctus freto.
quicumque poenas lege fatorum datas
pati iuberis, quisquis exeso iaces
pavidus sub antro iamque venturi times
montis ruinam, quisquis avidorum feros
rictus leonum et dira Furiarum agmina
implicitus horres, quisquis immissas faces
semiustus abigis, vocem excipe
properantis ad vos: credite experto mihi,
amate poenas, quando continget mihi
effugere superos?
Ante perturba domum
inferque tecum proelia et ferri malum
regibus amorem, concute insano ferum
pectus tumultu,
Me pati poenas decet,
non esse poenam, mittor ut dirus vapor
tellure rupta vel gravem populis luem
sparsum pestis, ducam in horrendum nefas
avus nepotes— magne divorum parens
nosterque, quamvis pudeat, ingenti licet
taxata poena lingua crucietur loquax,
nec hoc tacebo: moneo, ne sacras manus
violate caede neve furiali malo
aspergite aras. stabo et arcebo scelus—
quid ora ferres verbere et tortos ferox
minaris angues? quid famem infixam intimis
agitas medullis? flagrat incensum siti
cor et perustis flamma visceribus micat—
]
Hunc, hunc furorem divide in totam domum!
sic, sic ferantur et suum infensi invicem
sitiant cruorem, sentit introitus tuos
domus et nefando tota contactu horruit.
actum est abunde, gradere ad infernos specus
amnemque notum; iam tuum maestae pedem
terrae gravantur: cernis ut fontis liquor
introrsus actus linquat, ut ripae vacent
ventusque raras igneus nubes ferat?
pallescit omnis arbor ac nudus sitit
fugiente pomo ramus, et qui fluctibus
illinc propinquis Isthmos atque illinc fremit
vicina gracili dividens terra vada,
longe remotos tutus exaudit sonos.
iam Lerna retro cessit et Phoronides
latuere venae nec suas profert sacer
Alpheos undas et Cithaeronis iuga
stant parte nulla cana deposita nive
timentque veterem nobiles Argi sitim.
en ipse Titan dubitat an iubeat sequi
cogatque habenis ire periturum diem.
Argos de superis si quis Achaicum
Pisaeasque domos curribus inclitas,
Isthmi si quis amat regna Corinthii
et portus geminos et mare dissidens,
si quis Taygeti conspicuas nives,
quas cum Sarmaticus tempore frigido
in summis Boreas composuit iugis,
aestas veliferis solvit Etesiis,
quem tangit gelido flumine lucidus
Alpheos, stadio notus Olympico,
advertat placidum numen et arceat,
alternae scelerum no redeant vices
nec succedat avo deterior nepos
et maior placeat culpa minoribus.
tandem lassa feros exuat impetus
eieci progenies impia Tantali.
Peccatum satis est; fas valuit nihil
aut commune nefas, proditus occidit
deceptor domini Myrtilus, et fide
vectus qua fuerat nobile reddidit
mutato pelagus nomine: notior
nulla est Ioniis fabula navibus.
exceptus gladio parvulus impio
dum currit patrium natus ad osculum,
immatura focis victima concidit
divisusque tua est, Tantale, dextera,
mensas ut strueres hospitibus deis.
hos aeterna fames persequitur cibos,
hos aeterna sitis; nec dapibus feris
decerni potuit poena decentior.
Stat lassus vacuo gutture Tantalus:
impendet capiti plurima noxio
Phineis avibus praeda fugacior;
hinc illinc gravidis frondibus incubat
et curvata suis fetibus ac tremens
alludit patulis arbor hiatibus.
haec, quamvis avidus nec patiens morae,
deceptus totiens tangere neglegit
obliquatque oculos oraque comprimit
inclusisque famem dentibus alligat
sed tunc divitias omne nemus suas
demittit propius pomaque desuper
insultant foliis mitia languidis
accenduntque famem, quae iubet irritas
exercere manus— has ubi protulit
et falli libuit, totus in arduum
autumnus rapitur silvaque mobilis,
instat deinde sitis non levior fame;
qua cum percaluit sanguis et igneis
exarsit facibus, stat miser obvios
fluctus ore petens, quos profugus latex
avertit sterili deficiens vado
conantem que sequi deserit; hic bibit
altum de rapido gurgite pulverem.
Ignave, iners, enervis et (quod maximum
probrum tyranno rebus in summis reor)
inulte, post tot scelera, post fratris dolos
fasque omne raptum questibus vanis agis
iratus Atreus? fremere iam totus tuis
debebat armis orbis et geminum mare
utrimque classes agere, iam flammis agros
lucere et urbes decuit ac strictum undique
micare ferrum, tota sub nostro sonet
Argolica tellus equite; non silvae tegant
hostem nec altis montium structae iugis
arces; relictis bellicum totus canat
populus My cenis, quisquis invisum caput
tegit ac tuetur, clade funesta occidat,
haec ipsa pollens incliti Pelopis domus
ruat vel in me, dummodo in fratrem ruat.
age, anime, fac quod nulla posteritas probet,
sed nulla taceat, aliquod audendum est nefas
atrox, cruentum, tale quod frater meus
suum esse mallet— scelera non ulciscens,
nisi vineis, et quid esse tam saevum potest
quod superet illum? numquid abiectus iacet?
numquid secundis patitur in rebus modum,
fessis quietem? novi ego ingenium viri
indocile: flecti non potest— frangi potest.
proinde antequam se firmat aut vires parat,
petatur ultro, ne quiescentem petat.
aut perdet aut peribit: in medio est scelus s
positum occupanti.
Fama te populi nihil
adversa terret?
Maximum hoc regni bonum est,
quod facta domini cogitur populus sui
tam ferre quam laudare.
Quos cogit metus
laudare, eosdem reddit inimicos metus,
at qui favoris gloriam veri petit,
animo magis quam. voce laudari volet.
Laus vera et humili saepe contingit viro,
non nisi potenti falsa, quod nolunt velint.
Rex velit honesta: nemo non eadem volet.
Vbicumque tantum honesta dominanti licent,
precario regnatur.
Vbi non est pudor
nec cura iuris sanctitas pietas fides,
instabile regnum est.
Sanctitas pietas fides
privata bona sunt, qua iuvat reges eant.
Nefas nocere vel malo fratri puta.
Fas est in illo quicquid in fratre est nefas.
quid enim reliquit crimine intactum aut ubi
sceleri pepercit? coniugem stupro abstulit
regnumque furto: specimen antiquum imperi
fraude est adeptus, fraude turbavit domum,
est Pelopis altis nobile in stabulis pecus,
arcanus aries, ductor opulenti gregis,
huius per omne corpus effuso coma
dependet auro, cuius e tergo novi
aurata reges sceptra Tantalici gerunt;
possessor huius regnat, hunc tantae domus
fortuna sequitur, tuta seposita sacer
in parte carpit prata, quae cludit lapis
fatale saxeo pascuum muro tegens.
hunc facinus ingens ausus assumpta in scelus
consorte nostri perfidus thalami avehit.
hinc omne cladis mutuae fluxit malum:
per regna trepidus exul erravi mea,
pars nulla generis tuta ab insidiis vacat,
corrupta coniunx, imperi quassa est fides,
domus aegra, dubius sanguis est— certi nihil
nisi frater hostis, quid stupes? tandem incipe
animosque sume: Tantalum et Pelopem aspice;
ad haec manus exempla poscuntur meae.
profare, dirum qua caput mactem via.
Ferro peremptus spiritum inimicum expuat.
De fine poenae . loqueris; ego poenam volo.
perimat tyrannus lenis: in regno meo
mors impetratur.
Nulla te pietas movet?
Excede, Pietas, si modo in nostra domo
umquam fuisti, dira Furiarum cohors
discorsque Erinys veniat et geminas faces
Megaera quatiens: non satis magno meum
ardet furore pectus, impleri iuvat
maiore monstro.
Quid novi rabidus struis?
Nil quod doloris capiat assueti modus;
nullum relinquam facinus et nullum est satis.
Ferrum? ATR. Parum est
Quid ignis?
Etiamnunc parum est.
Quonam ergo telo tantus utetur dolor?
Ipso Thyeste.
Maius hoc ira est malum.
Fateor, tumultus pectora attonitus quatit
penitusque volvit; rapior et quo nescio,
sed rapior. imo mugit e fundo solum,
tonat dies serenus ac totis domus
ut fracta tectis crepuit et. moti lares
vertere voltum: fiat hoc, fiat nefas
quod. di. timebis,
Facere quid tandem paras?
Nescio quid animo maius et solito amplius
supraque fines moris humani tumet
instatque pigris manibus— haud quid sit scio,
sed grando quiddam est. ita sit. hoc, anime, occupa.
dignum est Thyeste facinus et dignum Atreo:
quod uterque faciat, vidit infandae domus
Odrysia mensas— fateor, immane est scelus,
sed occupatum: maius hoc aliquid dolor
inveniat, animum Baulis inspira parens
sororque; causa est similis: assiste et manum
impelle nostram, liberos avidus pater
gaudetque Iaceret et suos artus edat.
bene est, abunde est. hic placet poenae modus
tantisper, ubinam est? tam diu cur innocens
versatur Atreus? tota iam ante oculos meos
imago caedis errat, ingesta orbitas
in ora patris— anime, quid rursus times
et ante rem subsidis? audendum est, age:
quod est in isto scelere praecipuum nefas,
hoc ipse faciet,
Sed quibus captus dolis
nostros dabit perductus in laqueos pedem?
inimica credit cuncta,
Non poterat capi,
nisi capere vellet, regna nune sperat mea:
hac spe minanti fulmen occurret Iovi,
hac spe subibit gurgitis tumidi minas
dubiumque Libycae Syrtis intrabit fretum,
hac spe, quod esse maximum retur malum,
fratrem videbit.
Quis fidem pacis dabit?
cui tanta credet?
Credula est spes improba.
gnatis tamen mandata quae patruo ferant
dabimus: relictis exul hospitiis vagus
regno ut miserias mutet atque Argos regat
ex parte dominus, si nimis durus preces
spernet Thyestes, liberos eius rudes
malisque fessos gravibus et faciles capi
prece commovebunt: hinc vetus regni furor,
illinc egestas tristis ac durus labor
quamvis rigentem tot malis subigent virum.
Iam tempus illi fecit aerumnas leves.
Erras: malorum sensus accrescit die.
leve est miserias ferre, perferre est grave
Alios ministros consili tristis lege.
Peiora iuvenes facile praecepta audiunt.
In patre facient quicquid in patruo doces:
saepe in magistrum scelera redierunt sua.
Vt nemo doceat fraudis et sceleris vias,
regnum docebit, ne mali fiant times?
nascuntur, istud quod vocas saevum asperum
agique dure credis et nimium impie,
fortasse et illic agitur,
Hanc fraudem scient
nati parari?
Tacita tam rudibus fides
non est in annis; detegent forsan dolos:
tacere multis discitur vitae malis.
Ipsosque per quos fallere alium cogitas
falles?
Vt ipsi crimine et culpa vacent,
quid enim necesse est liberos sceleri meos
inserere? per nos odia se nostra explicent. —
male agis, recedis, anime: si parcis tuis,
parces et illis, consili Agamemnon mei
sciens minister fiat et fratri sciens
Menelaus adsit, prolis incertae fides
ex hoc petatur scelere: si bella abnuunt
et gerere nolunt odia. si patruum vocant.
pater est, eatur. —— multa sed trepidus solet
detegere vultus, magna nolentem quoque
consilia produnt: nesciant quantae rei
fiant ministri, nostra tu coepta occides.
Haud sum monendus: ista nostro in pectore
fides timorque, sed magis claudet fides.
[Tandem regia nobilis,
antiqui genus Inachi,
fratrum composuit minas. ]
Quis vos exagitat furor,
alternis dare sanguinem
et sceptrum scelere aggredi?
nescitis, cupidi arcium,
regnum qua iaceat loco.
regem non faciunt opes,
non vestis Tyriae color,
non frontis nota regiae,
non auro nitidae trabes:
rex est qui posuit metus
et diri mala pectoris,
quem non ambitio inpotens
et numquam stabilis favor
vulgi praecipitis movet,
non quicquid fodit Occideris
ant unda Tagus aurea
claro devenit alveo,
non quicquid Libycis terit
fervens area messibus,
quem non concutiet cadens
obliqui via fulminis,
non Eurus rapiens mare
aut saevo rabidus freto
ventosi tumor Hadriae,
quem non lancea militis,
non strictas domuit chalybs,
qui tuto positus loco
infra se videt omnia
occurritque suo libens
fato nec queritur mori.
Reges conveniant licet
qui sparsos agitant Dabas,
qui rubri vada litoris
et gemmis mare lucidis
late sanguineum tenent,
aut qui Caspia fortibus
recludunt iuga Sarmatis,
certet Danuvii vadum
audet qui pedes ingredi
et (quocumque loco iacent)
Seres vellere nobiles:
nil ullis opus est equis,
nil armis et inertibus
telis quae procul ingerit
Parthus, cum simulat fugas,
admotis nihil est opus
urbes sternere machinis,
longe saxa rotantibus.
mens regnum bona possidet.
[rex est qui metuit nihil,
rex est qui cupiet nihil. ]
hoc regnum sibi quisque dat.
Stet quicumque volet potens
aulae culmine lubrico:
me dulcis saturet quies;
obscuro positus loco
leni perfruar otio,
nullis nota Quiritibus
aetas per tacitum fluat.
sic cum transierint mei
nullo cum strepitu dies.
plebeius moriar senex.
illi mors gravis incubat
qui, notus nimis omnibus,
ignotus moritur sibi.
Plisthenes Tacitus Optata patriae tecta et Argolicas opes
miserisque summum ac maxime exulibus bonum,
tractum soli natalis et patrios deos
(si sunt tamen di) cerno, Cyclopum sacras
turres, labore maius humano decus,
celebrata iuveni stadia, per quae nobilis
palmam paterno non semel curru tuli.
occurret Argos, populus occurret frequens—
sed nempe et Atreus. repete silvestres fugas
saltusque densos potius et mixtam feris
similemque vitam; clarus hic regni nitor
fulgore non est quod oculos falso auferat:
cum quod datur spectabis, et dantem aspice.
modo inter illa, quae putant cuncti aspera,
fortis fui laetusque; nunc contra in metus
revolvor: animus haeret ac retro cupit
corpus referre, moveo nolentem gradum.
Pigro (quid hoc est?) genitor incessu stupet
vultumque versat seque in incerto tenet.
Quid, anime, pendes quidve consilium diu
tam facile torques? rebus incertissimis,
fratri atque regno, credis ac metuis mala
iam victa, iam mansueta et aerumnas fugis
bene collocatas? esse iam miserum iuvat,
reflecte gressum, dum licet, teque eripe.
T AN T. Quae causa cogit, genitor, a patria gradum
referre visa? cur bonis tantis sinum
subducis? ira frater abiecta redit
partemque regni reddit et lacerae domus
componit artus teque restituit tibi.
Causam timoris ipse quam ignoro exigis.
nihil timendum video, sed timeo tamen.
placet ire, pigris membra sed genibus labant
alioque quam quo nitor abductus feror,
sic concitatam remige et velo ratem
aestus resistens remigi et velo refert.
Evince quicquid obstat et mentem impedit
reducemque quanta praemia expectent vide.
pater, potes regnare,
Cum possim mori.
Summa est potestas—
Nulla: si cupias
nihil.
Gnatis relinques,
Non capit regnum duos.
Miser esse mavult esse qui felix potest?
Mihi crede, falsis magna nominibus placent,
frustra timentur dura. dum excelsus steti,
numquam pavere destiti atque ipsum mei
ferrum timere lateris, o quantum bonum est
obstare nulli, capere securas dapes
humi iacentem! scelera non intrant casas,
totusque mensa capitur angusta cibus;
venenum in auro bibitur— expertus loquor:
malam bonae praeferre fortunam licet.
non vertice alti montis impositam domum
et eminentem civitas humilis tremit
nec fulget altis splendidum tectis ebur
somnosque non defendit excubitor meos;
non classibus piscamur et retro mare
iacta fugamus mole nec ventrem improbum
alimus tributo gentium, nullus mihi
ultra Getas metatur et Parthos ager;
non ture colimur nec meae excluso Iove
ornantur arae; nulla culminibus meis
imposita nutat silva nec fumant manu
succensa multa stagna nec somno dies
Bacchoque nox iungenda pervigil! datur:
sed non timemur, tuta sine telo est domus
rebusque parvis magna praestatur quies—
immane regnum est posse sine regno pati.
Nec abnuendum, si dat imperium deus,
nec appetendum est: frater ut regnes rogat.
Rogat? timendum est. errat hic aliquis dolus.
Redire pietas unde submota est solet
reparatque vires iustus amissas amor.
Amat Thyesten frater? aetherias prius
perfundet Arctos pontus et Siculi rapax
consistet aestus unda et Ionio seges
matura pelago surget et lucem dabit
nox atra terris, ante cum flammis aquae.
cum morte vita. cum mari ventus fidem
foedusque iungent.
Quam tamen fraudem times?
Omnem: timori quem meo statuam modum?
tantum potest quantum odit.
In te quid potest?
Pro me nihil iam metuo: vos facitis mihi
Atrea timendum,
Decipi cautus times?
Serum est cavendi tempus in mediis malis:
eatur. unum genitor hoc testor tamen:
ego vos sequor, non duco.
Respiciet deus
bene cogitata, perge non dubio gradu.
Plisthenes Taciti Plagis tenetur clausa dispositis fera:
et ipsum et una generis invisi indolem
iunctam parenti cerno, iam tuto in loco
vorsantur odia. venit in nostras manus
tandem Thyestes, venit, et totus quidem.
vix tempero animo, vix dolor frenos capit
sic, cum feras vestigat et longo sagax
loro tenetur Vmber ac presso vias
scrutatur ore, dum procul lento suem
odore sentit, paret et tacito locum
rostro pererrat; praeda cum propior fuit,
cervice tota pugnat et gemitu vocat
dominum morantem seque retinenti eripit:
cum sperat ira sanguinem, nescit tegi;
tamen tegatur. aspice, ut multo gravis
squalore vultus obruat maestos coma,
quam foeda iaceat barba, praestetur fides—
fratrem iuvat videre, complexus mihi
redde expetitos. quicquid irarum fuit
transierit; ex hoc sanguis ac pietas die
colantur, animis odia damnata excidant.
Diluere possem cuncta, nisi talis fores.
sed fateor, Atreu, fateor, admisi omnia
quae credidisti, pessimam causam meam
hodierna, pietas fecit, est prorsus nocens
quicumque visus tam bono fratri est nocens.
lacrimis agendum est: supplicem primus vides;
hae te precantur pedibus intactae manus:
ponatur omnis ira et ex animo tumor
erasus abeat. obsides fidei accipe
hos innocentes, frater,
A genibus manum
aufer meosque potius amplexus pete.
vos quoque, senum praesidia, tot iuvenes, meo
pendete collo, squalidam vestem exue
oculisque nostris parce et ornatus cape
pares meis. laetusque fraterni imperi
capesse partem, maior haec laus est mea,
fratri paternum reddere incolumi decus:
habere regnum casus est, virtus dare.
Di paria, frater, pretia pro tantis tibi
meritis rependant. regiam capitis notam
squalor recusat noster et sceptrum manus
infausta refugit, liceat in media mihi
latere turba,
Recipit hoc regnum duos.
Meum esse credo quicquid est, frater, tuum.
Quis influentis dona fortunae abnuit?
Expertus est quicumque quam facile effluant.
Fratrem potiri gloria ingenti vetas?
Tua iam peracta gloria est, restat mea:
respuere certum est regna consilium mihi.
Meam relinquam, nisi tuam partem accipis.
Accipio: regni nomen impositi feram,
sed iura et arma servient mecum tibi.
Imposita capiti vincla venerando gere;
ego destinatas victimas superis dabo.
Credat hoc quisquam? ferus ille et
nec potens mentis truculentus
fratris aspectu stupefactus haesit,
nulla vis maior pietate vera est:
iurgia externis inimica durant,
quos amor verus tenuit, tenebit
ira cum magnis agitata causis
gratiam rupit cocinitque bellum,
cum leves frenis sonuere turmae,
fulsit hinc illinc agitatus ensis
quem movet crebro furibundus ictu
sanguinem Mavors cupiens recentem:
opprimit ferrum manibusque iunctis
ducit ad pacem Pietas negantes.
Otium tanto subitum e tumultu
quis deus fecit? modo per Mycenas
arma civilis' crepuere belli:
pallidae natos tenuere matres;
uxor armato timuit marito,
cum manum invitus sequeretur ensis,
sordidus pacis vitio quietae;
ille labentes renovare muros,
hic situ quassas stabilire turres,
ferreis portas cohibere claustris
ille certabat, pavidusque pinnis
anxiae noctis vigil incnbabat:
peior est bello timor ipse belli.
Iam minae saevi cecidere ferri,
iam silet murmur grave classicorum,
iam tacet stridor litui strepentis:
alta pax urbi revocata, laetae est.
sic, ubi ex alto tumuere fluctus
Bruttium Coro feriente pontum,
Scylla pulsati s resonat cavernis
ac mare in portu timuere nautae
quod rapax haustum revomit Charybdis,
et ferus Cyclops metuit parentem
rupe ferventis residens in Aetnae,
ne superfusis violator undis
ignis aeternis resonans caminis,
et putat mergi sua posse pauper
regna Laertes Ithaca tremente:
si suae ventis cecidere vires,
mitius stagno pelagus recumbit;
alta, quae navis timuit secare,
hinc et hinc fusis speciosa velis
strata ludenti patuere cumbae,
et vacat mersos numerare pisces
hic ubi ingenti modo sub procella
Cycladas pontum timuere motae.
Nulla sors longa est: dolor ac voluptas
invicem cedunt; brevior voluptas,
ima permutat levis hora summis:
ille qui donat diadema fronti,
quem genu nixae tremuere gentes,
cuius ad nutum posuere bella
Medus et Phoebi propioris Indus
et Dahae-Parthis equitem minati,
anxius sceptrum tenet et moventes
cuncta divinat metuitque casus
mobiles rerum dubiumque tempus.
Vos quibus rector maris atque terrae
ius dedit magnum necis atque vitae,
ponite inflatos tumidosque vultus:
quicquid a vobis minor expavescit,
maior hoc vobis dominus minatur;
omne sub regno graviore regnum est.
quem dies vidit veniens superbum,
hunc dies vidit fugiens iacentem.
Nemo confidat nimium secundis,
nemo desperet meliora lassis:
miscet haec illis prohibetque Clotho
stare Fortunam, rotat omne fatum,
nemo tam divos habuit faventes,
crastinum ut posset sibi polliceri:
res deus nostras celeri citatas
turbine versat.
Quis me per auras turbo praecipitem vehet-
atraque nube involvet, ut tantum nefas
eripiat oculis? o domus Pelopi quoque
et Tantalo pudenda!
Quid portas novi?
Quaenam ista regio est? Argos et Sparte, pios
sortita fratres, et maris gemini premens
fauces Corinthos, an feris Hister fugam
praebens Alanis, an sub aeterna nive
Hyrcana tellus an vagi passim Scythae?
quis hic nefandi est conscius monstri locus?
Effare et istud pande, quodcumque est, malum.
Si steterit animus, si metu corpus rigens
remittet artus, haeret in vultu trucis
imago facti, ferte me insanae procul,
illo, procellae, ferte quo fertur dies
hinc raptus,
Animos gravius incertos tenes,
quid sit quod horres ede et auctorem indica:
non quaero quis sit, sed uter. effare ocius.
In arce summa Pelopiae pars est domus
conversa ad austros, cuius extremum latus
aequale monti crescit atque urbem premit
et contumacem regibus populum suis
habet sub ictu; fulget hic turbae capax
tectum-, cuius auratas trabes
variis columnae nobiles maculis ferunt,
post ista vulgo nota, quae populi colunt,
in multa dives spatia discedit domus;
arcana in imo regio secessu iacet,
alta vetustum valle compescens nemus,
penetrale regni, nulla qua laetos solet
praebere ramos arbor aut ferro coli,
sed taxus et cupressus et nigra ilice
obscura natat silva, quam supra eminens
despectat alte quercus et vincit nemus.
hinc suspicari regna Tantalidae solent,
hinc petere lassis rebus ac dubiis opem.
affixa inhaerent dona: vocales tubae
victaeque falsis axibus pendent rotae
fractique currus"", spolia Myrtoi maris
et omne gentis facinus; hoc Phrygius loco
fixus tiaras Pelopis, hic praeda hostium
et de triumpho picta barbarico chlamys.
fons stat sub umbra tristis et nigra piger
haeret palude: talis est dirae Stygis
deformis unda quae facit caelo fidem.
hinc nocte caeca gemere feralis deos
fama est, catenis lucus excussis sonat
ululantque manes, quicquid - audire est metus
illic videtur: errat antiquis vetus
emissa bustis turba et insultent loco
maiora notis monstra; quin tecta solet
micare silva flamma, et excelsae trabes
ardent sine igne. saepe latratu nemus
trino remugit, saepe simulacris domus
attonita magnis, nec dies sedat metum:
nox propria luco est et superstitio inferum
in luce media regnat, hinc orantibus
responsa dantur certa, cum ingenti sono
laxantur adyto fata et inmugit specus
vocem deo solvente. quo postquam furens
intravit liberos fratris trahens,
ornantur arae— quis queat digne eloqui?
post terga iuvenum nobiles religat manus
et maesta vitta capita purpurea ligat;
non tura desunt, non sacer Bacchi liquor
tangensque salsa victimam culter mola.
servatur omnis ordo, ne tantum nefas
non rite fiat.
Quis manum ferro admovet?
Ipse est sacerdos, ipse funesta prece
letale carmen ore violento canit,
stat ipse ad aras, ipse devotos neci
contrectat et componit et † ferro admovet;
attendit ipse: nulla pars sacri perit
lucus tremescit, tota succusso solo
nutavit aula, dubia quo pondus daret
ac fluctuanti similis; e laevo aethere
atrum cucurrit limitem sidus trahens.
libata in ignes vina mutato fluunt
cruenta Baccho. , regium capiti decus
bis terque lapsum est, flevit in templis ebur.
movere cunctos monstra, sed solus sibi
immotus constat atque ultro deos
terret minantes, iamque dimissa mora
adsistit aris, torvum et obliquum intuens.
ieiuna silvis qualis in Gangeticis
inter iuvencos tigris erravit duos,
utriusque praedae cupida quo primum ferat
incerta morsus (flectit hoc rictus suos,
illo reflectit et famem dubiam tenet),
sic dirus capita devota impiae
speculatur irae: quem prius mactet sibi
dubitat, secunda deinde quem caede immolet.
nec interest, sed dubitat et saevum scelus
iuvat ordinare.
Quem tamen ferro occupat?
Primus locus (ne desse pietatem putes)
aro dicatur: prima hostia est.
Quo iuvenis animo, quo tulit vultu necem?
Stetit sui securus et non est preces
perire frustra passus; ast illi ferus
in vulnere ensem abscondit et penitus premens
iugulo manum commisit: educto stetit
ferro cadaver, cumque dubitasset diu,
hac parte an illa caderet, in patruum cadit.
tunc ille ad aras Plisthenem saevus trahit
adicitque fratri; colla percussa amputat;
cervice caesa truncus in pronum ruit,
querulum cucurrit murmure incerto caput.
Quid deinde gemina caede perfunctus facit?
puerone parcit an scelus sceleri ingerit?
Silva iubatus qualis Armenia leo
in caede multa victor armento incubat
(cruore rictus madidus et pulsa fame
non ponit iras: hinc et hinc tauros premens
vitulis minatur dente iam lasso piger),
non aliter saevit atque ira tumet,
ferrumque gemina caede perfusum tenens,
oblitus in quem fureret, infesta manu
exegit ultra corpus— ut pueri statim
pectore receptus ensis in tergo extitit;
cadit ille et aras sanguine extinguens suo
per utrumque vulnus moritur.
O saevum scelus!
Exhorruistis? hactenus si stat nefas,
pius est.
An ultra maius aut atrocius
natura recipit?
Sceleris hunc finem putas?
gradus est.
Quid ultra potuit? obiecit feris
lanianda forsan corpora atque igne arcuit?
Vtinam arcuisset! ne tegat functos humus
nec solvat ignis! avibus epulandos licet
ferisque triste pabulum saevis trahat—
votum est sub hoc quod esse supplicium solet:
pater insepultos spectet! o nullo scelus
credibile in aevo quodque posteritas neget—
erepta vivis exta pectoribus tremunt
spirantque venae corque adhuc pavidum salit;
at ille libras tractat ac fata inspicit
et adhuc calentes viscerum venas notat.
postquam hostiae placuere, securus vacat
iam fratris epulis: ipse divisum secat
in membra corpus, amputat trunco tenus
umeros patentis et lacertorum. moras,
denudat artus durus atque ossa amputat;
tantum ora servat et datas fidei manus.
haec veribus' haerent viscera et lentis data
stillant caminis, illa flammatus latex
querente aeno iactat, impositas dapes
transiluit ignis inque trepidantes focos
bis ter regestus et pati iussus moram
invitus ardet, stridet in veribus iecur;
nec facile dicam, corpora an flammae magis
gemuere. piceos ignis in fumos abit;
et ipse fumus, tristis ac nebula gravis,
non rectus exit seque in excelsum levat:
ipsos penates nube deformi obsidet.
O Phoebe patiens, fugeris retro licet
medioque ruptum merseris caelo diem.
sero occidisti. lancinat gnatos pater
artusque mandit ore funesto suos;
nitet fluente madidus unguento comam
gravisque vino; saepe praeclusae cibum
tenuere fauces— in malis unum hoc tuis
bonum est, Thyesta, quod mala ignoras tua.
sed et hoc peribit, verterit currus licet
sibi ipse Titan obvium ducens iter
tenebrisque facinus obruat tetrum novis
nox missa ab ortu tempore alieno gravis,
tamen videndum est. tota patefient mala.
Quo terrarum superumque parem,
cuius ad ortus noctis opacae
decus omne fugit, quo vertis iter
medioque diem perdis Olympo?
cur, Phoebe, tuos rapis aspectus?
nondum serae nuntius horae
nocturna vocat lumina Vesper;
nondum Hesperiae flexura rotae
iubet emeritos solvere currus;
nondum in noctem vergente die
tertia misit bucina signum:
stupet ad subitae tempora cenae
nondum fessis bubus arator,
quid te aetherio pepulit cursu?
quae causa tuos
limite certo deiecit equos?
numquid aperto carcere Ditis
victi temptant bella Gigantes?
numquid Tityos pectore fesso
renovat veteres saucius iras?
num reiecto
latus explicuit monte Typhoeus?
numquid struitur via Phlegraeos
alta per hostes et Thessalicum
Thressa premitur Pelion Ossa?
solitae mundi periere vices?
nihil occasus, nihil ortus erit?
stupet Eoos
assueta deo tradere frenos
genetrix primae roscida lucis
perversa sui limina regni;
nescit fessos
tinguere currus nec fumantes
sudore iubas mergere ponto.
ipse insueto novus hospitio
Sol Auroram videt occiduus,
tenebrasque iubet surgere nondum
nocte parata: non succedunt
astra nec ullo micat igne polus,
non Luna gravis digerit umbras.
Sed quicquid id est, utinam nox sit!
trepidant, trepidant
pectora magno percussa metu:
ne fatali cuncta ruina
quassata labent iterumque, deos
hominesque premat deforme chaos,
iterum terras et mare cingens
et vaga picti sidera mundi
natura tegat.
non aeternae facis exortu
dux astrorum saecula ducens
dabit aestatis brumaeque notas,
non Phoebeis obvia flammis
dement nocti Luna timores
vincetque sui fratris habenas,
curro brevius limite currens;
ibit in unum
congesta sinum turba deorum,
hic qui sacris pervius astris
secat obliquo tramite zonas
flectens longos signifer annos,
lapsa videbit sidera labens;
hic qui nondum vere benigno
reddit Zephyro- vela tepenti,
Aries praeceps ibit in undas,
per quas pavidam vexerat Hellen;
hic qui nitido Taurus cornu
praefert Hyadas, secum Geminos
trahet et curvi bracchia Cancri;
Leo flammiferis aestibus ardens
iterum e caelo cadet Herculens,
cadet in terras Virgo relictas
iustaeqne cadent pondera Librae
secumque trahent Scorpion acrem;
et qui nervo tenet Haemonio
pinnata senex spicula Chiron,
rupto perdet spicula nervo;
pigram referens hiemem gelidus
cadet Aegoceros frangetque tuam,
quisquis es, urnam; tecum excedent
ultima caeli sidera Pisces,
Plostraque numquam perfusa mari
merget condens omnia gurges;
et qui medias dividit Vrsas,
fluminis instar lubricus Anguis
magnoque minor iuncta Draconi
frigida duro. Cynosura gelu,
custosque sui tardus plaustri
iam non stabilis ruet Arctophylax.
Nos e tanto visi populo
digni premeret quos everso
cardine mundus?
in nos aetas ultima venit?
o nos dura sorte creatos,
seu perdidimus solem miseri,
sive expulimus!
abeant questus, discedo, timor:
vitae est avidus quisquis non vult
mundo secum pereunte mori.
Aequalis astris gradior et cunctos super
altum superbo vertice attingens polum.
nunc decora regni teneo, nunc solium patris,
dimitto superos: summa votorum attigi,
bene est, abunde est. iam sat est etiam mihi.
sed cur satis sit? pergam et impleto patre
funere suorum, ne quid obstaret pudor,
dies recessit: perge dum caelum vacat,
utinam quidem tenere fugientes deos
possem et coaetos trahere, ut ultricem dapem
omnes viderent— quod sat est, videat pater.
etiam die nolente discutiam tibi
tenebras, miseriae sub quibus latitant tuae.
nimis diu conviva securo iaces
hilarique vultu, iam satis mensis datum est
satisque Baccho: sobrio tanta ad mala
opus est Thyeste. turba familiaris, fores
templi relaxa, festa patefiat domus.
libet videre, capita natorum intuens
quos det colores, verba quae primus dolor
effundat aut ut spiritu expulso stupens
corpus rigescat. fructus hic operis mei est.
miserum videre nolo, sed dum fit miser.
aperta multa tecta conlucent face.
resupinus ipse purpurae atque auro incubat,
vino gravatum fulciens laeva caput.
eructat. o me caelitum excelsissimum,
regumque regem! vota transcendi mea.
satur est, capaci ducit argento merum—
ne parce potu: restat etiamnunc cruor
tot hostiarum; veteris hunc Bacchi color
abscondet— hoc, hoc mensa cludatur scypho
mixtum suorum sanguinem genitor bibat:
meum bibisset. ecce, iam cantus ciet
festasque voces nec satis menti imperat.
Pectora longis hebetata malis,
iam sollicitae ponite curas.
fugiat maeror fugiatque pavor,
fugiat trepidi comes exilii
tristis egestas
rebusque gravis pudor afflictis:
magis unde cadas quam quo refert.
Magnum, ex alto culmine lapsum
stabilem in plano figere gressum;
magnum, ingenti strage malorum
pressum fracti pondera regni
non inflexa cervice pati
nec degenerem victumque malis
rectum impositas ferre ruinas.
Sed iam saevi nubila fati
pelle ac miseri
temporis omnis dimitte notas;
redeant vultus ad laeta boni,
veterem ex animo mitte Thyesten.
Proprium hoc miseros sequitur vitium,
numquam rebus credere laetis:
redeat felix fortuna licet,
tamen afflictos gaudere piget,
quid me revocas festumque vetas
celebrare diem. quid flere iubes,
nulla surgens dolor ex causa?
quid me prohibes flore decenti
vincire comam? prohibet, prohibet!
Vernae capiti Auxere rosae,
pingui madidus crinis amomo
inter subitos stetit horrores,
imber vultu nolente cadit,
venit in medias voces gemitus,
maeror lacrimas amat assuetas,
flendi miseris dira cupido est.
libet infaustos mittere questus,
libet et Tyrio saturas ostro
rumpere vestes, ululare libet.
Mittit luctus signa futuri
mens, ante sui praesaga mali:
instat nautis fera tempestas,
cum sine vento tranquilla tument.
Quos tibi luctus quosve tumultus
fingis, demens? credula praesta
pectora fratri: iam, quicquid id est,
vel sine causa vel sero times.
Nolo infelix, sed vagus intra
terror oberrat, subitos fundunt
oculi fletus, nec causa subest,
dolor an metus est?
an habet lacrimas magna voluptas?
Festum diem, germane, consensu pari
celebremus: hic est, sceptra qui firmet mea
solidamque pacis alliget certae fidem.
Satias dapis me nec minus Bacchi tenet,
augere cumulus hic voluptatem potest,
si cum meis gaudere felici datur.
Hic esse natos crede in amplexu patris,
hic sunt eruntque; nulla pars prolis tuae
tibi subtrahetur. ora quae exoptas dabo
totumque turba iam sua implebo patrem,
satiaberis, ne metue. nunc mixti meis
iucunda mensae sacra iuvenilis colunt;
sed accientur. poculum infuso cape
gentile Baccho,
Capio fraternae dapis
donum, paternis vina libentur deis.
tunc hauriantur. sed quid hoc? nolunt manus
parere, crescit pondus et dextram gravat;
admotus ipsis Bacchus a labris fugit
circaque rictus ore decepto fluit
et ipsa trepido mensa subsiluit solo.
vix lucet ignis; ipse quin aether gravis
inter diem noctemque desertus stupet,
quid hoc? magis magisque concussi labant
convexa caeli; spissior densis coit
caligo tenebris noxque se in noctem abdidit;
fugit omne sidus, quicquid est, fratri precor
gnatisque parcat, omnis in vile hoc caput
abeat procella, redde iam gnatos mihi!
Reddam, et tibi illos nullus eripiet dies.
Quis hic tumultus viscera exagitat mea?
quid tremuit intus? sentio impatiens onus
meumque gemitu non meo pectus gemit,
adeste, nati, genitor infelix vocat,
adeste. visis fugiet hic vobis dolor—
unde obloquuntur?
Expedi amplexus pater:
«venere, gnatos ecquid agnoscis tuos?
Agnosco fratrem, sustines tantum nefas
gestare, Tellus? non ad infernam Styga
tenebrasque mergis rupta et ingenti via
ad chaos inane regna cum rege abripis?
non tota ab imo tecta convellens solo
verti» Mycenas? stare circa Tantalum
uterque iam debuimus: hinc compagibus
et hinc revulsis, si quid infra Tartara est
avesque nostros, hoc tuam, inmani sinu
demitte vallem nosque defossos tege
Acheronte toto. noxiae supra, caput
animae vagentur nostrum et ardenti freto
Phlegethon harenas igneus totas agens
exilia supra nostra violentus fluat—
immota tellus pondus ignavum iaces?
fugere superi,
Iam accipe hos potius libens
diu expetitos— nulla per fratrem est mora:
fruere, osculare, divide amplexus tribus.
Hoc foedus? haec est gratia, haec fratris fides?
sic odia ponis? non peto. incolumis pater
natos ut habeam; scelere quod salvo dari
odioque possit, frater hoc fratrem rogo:
sepelire liceat, redde quod cernas statim
uri; nihil te genitor habiturus rogo.
sed perditurus.
Quicquid e natis tuis
superest habes, quodcumque non superest habes.
Vtrumne saevis pabulum alitibus iacent,
an beluis servantur, an pascunt feras?
Epulatus ipse es impia natos dape.
Hoc est deos quod puduit, hoc egit diem
aversum in ortus, quas miser voces dabo
qnestusque quos? quae verba sufficient mihi?
abscisa cerno capita et avulsas manus
et rupta fractis cruribus vestigia—
hoc est quod avidus capere non potuit pater.
volvuntur intus viscera et clusum nefas
sine exitu luctatur et quaerit fugam.
da, frater, ensem (sanguinis multum mei
habet ille): ferro liberis detur via.
negatur ensis? pectora inliso sonent
contusa planctu— sustine, infelix, manum,
pareamus umbris, tale quis vidit nefas?
quis inhospitalis Caucasi rupem asperam
Heniochus habitans quisve Cecropiis metus
terris Procrustes? genitor en natos premo
premorque natis— sceleris est aliquis modus.
Sceleri modus debetur ubi facias scelus,
non ubi reponas. hoc quoque exiguum est mihi.
ex vulnere ipso sanguinem calidum in tua
defundere ora debui, ut viventium
biberes cruorem— verba sunt irae data
dum propero, ferro vulnera impresso dedi,
cecidi ad aras, caede votiva focos
placavi et artus, corpora exanima amputans,
in parva carpsi frusta et haec ferventibus
demersi aenis, illa lentis ignibus
stillare iussi; membra nervosque abscidi
viventibus, gracilique traiectas veru
mugire fibras vidi et aggessi manu
mea ipse flammas— omnia haec melius pater
fecisse potuit, cecidit in cassum dolor:
scidit ore natos impio, sed nesciens,
sed nescientes,
Clausa litoribus vagis
audite maria, vos quoque audite hoc scelus,
quocumque, di, fugistis, audite inferi,
audite terrae, Noxque Tartarea gravis
et atra nube, vocibus nostris vaca
(tibi sum relictus, sola tu miserum vides,
tu quoque sine astris), vota non faciam improba,
pro me nihil precabor— et quid iam potest
pro me esse? vobis vota prospicient mea.
tu, summe caeli rector, aetheriae potens
dominator aulae, nubibus totum horridis
convolve mundum, bella ventorum undique
committe et omni parte violentum intona,
manuque non qua tecta et immeritas domos
telo petis minore, sed qua montium
tergemina moles cecidit et qui montibus
stabant pares Gigantes, hac arma expedi
ignesque torque, vindica amissum diem,
iaculare flammas, lumen ereptum polo
fulminibus exple. causa, ne dubites diu,
utriusque mala sit; si minus, mala sit mea:
me pete, trisulco flammeam telo facem
per pectus hoc transmitte— si gnatos pater
humare et igni tradere extremo volo,
ego sum cremandus. si nihil superos movet
nullumque telis impios numen petit,
aeterna nox permaneat et tenebris tegat
inmensa longis scelera, nil, Titan, queror,
si perseveras.
Nunc meas laudo manus,
nunc parta vera est palma, perdideram scelus,
nisi sic doleres. liberos nasci mihi
nunc credo, castis nunc fidem reddi toris.
Quid liberi meruere?
Quod fuerant tui.
THY Natos parenti—
Fateor et, quod me iuvat,
certos.
Piorum praesides testor deos.
Quin coniugales?
Scelere quis pensat scelus?
Scio quid queraris: scelere praerepto doles,
nec quod nefandas hauseris angit dapes—
quod non parans! fuerat hic animus tibi
instruere similes inscio fratri cibos
et adiuvante liberos matre aggredi
similique leto sternere— hoc unum obstitit:
tuos putasti.
Vindices aderunt dei;
his puniendum vota te tradunt mea.
Te puniendum liberis trado tuis."
6,Valerius Flaccus,argon_5,"Altera lux haud laeta viris emersit Olympo:
Argolicus morbis fatisque rapacibus Idmon
labitur extremi sibi tum non inscius aevi.
at memor Aesonides nimium iam vera locuti
Phincos hinc alios rapto  pavet Idmone luctus.
tunc  comiti pia iusta tulit caelataque multa
arte Dolionii donat velamina regis,
hospes humum sedemque Lycus. flens arma revellit
Idmonis e celsa Mopsus rate; robora caedunt
pars silvis portantque arae, pars auguris alba
fronde caput  vittisque ligant, positumque feretro
congemuere; dies simul et suns admonet omnes.
Ecce inter lacrimas interque extrema virorum
munera, quem cursus penes imperiumque carinae, 
Tiphyn agit violenta lues, cunctique pavore
attoniti fundunt maestas ad sidera  voces:
'arquipotens adverte, precor, nunc denique Apollo;
hoc, pater, hoc nobis refove caput, ulla laboris
si nostri te cura movet, qui cardine summo
vertitur atque omnis manibus nunc pendet ab unis.'
dicta dabant ventis nec debita fata movebant.
qualem praecipiti gravidum iam sorte parentem
natorum flet parva manus trepidique precantur,
duret ut invalidis et adhuc genitoris egenis,
haut aliter socii supremo in tempore  Tiphyn
ante alios superesse volunt. mors frigida contra
urget, et ille recens oculis intervolat Idmon.
exanimum frustra Minyae clamore morantur
avellique negant; vix membra rigentia tandem
imposuere rogo lacrimasque et munera flammis
vana ferunt; crescit donis feralis acervus.
ut vero amplexus fessi rupere supremos
et rapidae sonuere faces, tunc ipsa cremari
visa ratis medioque viros deponere ponto.
non tulit Aesonides  geminis flagrantia cernens
corpora cara rogis, sed pectore ductor ab imo
talia voce  gemit: 'quid tantum infensa repente
numina? quas nostri poenas meruere labores?
bina (nefas) tuto  pariter mihi funera surgunt
litore. magna adeo comitum numerosaque pubes?
aut socios rapit atra dies aut ipse relinquo 
sontibus impulsus Furiis. ubi Tiphys?  ubi Idmon
fata canens? ubi monstriferae par ille novercae?
te sine, Thespiade, nos ulla movebimus ultra
aequora? nec summa speculantem puppe videbo
Pleiadumque globos et agentes noctibus Arctos?
cui Minyas caramque ratem, cui  sidera tradis?
carpere securas quis iam iubet Aesona noctes?
hoc labor, hoc dulci totiens fraudata sopore
lumina et admotis nimium mens anxia Colchis 
profuit? heu quantum Phasis, quantum Aea  recessit.
nunc quoque, si tenui superant  in imagine curae,
adsis umbra, precor, venturi praescia  caeli
rectoremque tuae moneas ratis.' haec ubi fatus,
sola virum flammis vidit labentibus  ossa.
'quod tamen externis  unum solamen in oris
restat' ait, 'caras humus haec non dividat umbras
ossaque nec tumulo nec separe  contegat urna,
sed simul, ut iunctis venistis in aequora fatis.'
haud mora: reliquias socii defletaque miscent
nomina; tum vivo frondens e  caespite tellus
aggeritur, cineremque Lyco conmmendat Iason.
	  Maesti omnes dubiique, ratem fidissima cuius
dextra regat. simul Ancaeus sollersque petebat
Nauplius. Erginum fato vocat ipsa monenti
quercus, et ad tonsas victi rediere magistri.
ac velut ille gregis  cessit cui regia taurus
fertur ovans, omnis honos, hunc  omnis in unum
transit amor: primo laetus sic  tempore rector
ingreditur cursus; etenim dat candida certam
nox Helicen. iam prora  fretum commoverat et iam
puppe sedens  dimiserat  ancora terras.
Inde premente noto tristes Acherusidos oras
praeterit et festa vulgatum nocte Lyaei
Callichoron;  nec vana fides: his Bacchus in undis
abluit eoo rorantes sanguine thyrsos.
ilium post acies rubrique novissima claustra
aequoris  hic resides thiasos, hic aera moventem
udaque pampinea nectentem cornua vitta
nunc etiam meministis, aquae, Boeotia  qualem
Thyias et infelix cuperet vidisse Cithaeron.
Fama per extremos quin iam volat improba manes
interea et magnis natorum laudibus implet 
addita iamque  fretis repetens freta iamque patentes
Cyaneas. ardent avidos attollere vultus,
quos pietas vel tangit adhuc quos aemula virtus.
fata immota manent; unum, qui litore  in illo
conditus, ad carae mittunt spectacula turbae.
it Sthenelus.  qualem Mavortia vidit Amazon
cumque suis comitem Alcides ut condidit armis,
talis ab aequorei consurgens aggere busti
emicuit; fulsere undae, sol magnus ut orbem
tolleret aut nubem quateret  polus. atque ea vixdum
visa viris atra nox protinus abstulit  umbra.
ille dolens altum repetit chaos. omina  Mopsus
dum stupet, in prima tumulum procul aspicit acta,
obnubensque caput cineri dat vina vocato.
carmina quin etiam visos placantia manes
Odrysius dux  rite movet mixtoque sonantem
percutit ore  lyram nomenque relinquit harenis.
Altius hinc  ventos recipit ratis, ac fugit omne
Crobiali  latus et fatis tibi, Tiphy, negatum
Parthenium, ante alios Triviae qui creditur amnis
fidus et Inopi  materna gratior unda.
mox etiam Cromnae  iuga pallentemque Cytoron
teque cita penitus condunt, Erythia, carina.
iamque reducebat noctem polus: alta  Carambis
raditur et magnae pelago tremit umbra Sinopes.
Assyrios complexa sinus stat opima Sinope,
nympha prius blandosque Iovis quae luserat ignes
caelicolis immota procis: deceptus amatae
fraude deae nec solus Halys  nec solus Apollo.
	  Addidit hic casu comites Fortuna benigno
Autolycum  Phlogiumque et Deileonta, secutos
Herculis arma viros; vagus hos ibi fixerat error.
ut Graiam videre manum puppemque Pelasgum, 
prima ruunt celeres ad litora seque precantur
accipiant socios. nova dux accedere gaudet
nomina desertos et iam sibi currere remos.
transit Halys  longisque fluens anfractibus Iris
saevaque Thermodon  medio sale murmura volvens,
Gradivo sacer et spoliis ditissimus amnis,
donat equos, donat votas cui virgo secures,
cum redit ingenti per Caspia claustra triumpho
Massageten  Medumque trahens. est vera propago
sanguinis, est ollis genitor deus. hinc magis alta
Haemonidae petere et monitus non temnere Phinci.
ipse autem comitum conversus ad ora novorum
'vos mihi nunc pugnas' ait 'et victricia' ductor
'Herculis arma mei vestrasque in litore Martis
interea memorate manus.' sic fatus et aegro
corde silens audit cursus  bellique labores
virginei, exciderit frenis quae prima remissis,
semianimem patrius quam sanguine vexerit amnis 
quae pelta latus atque umeros  nudata pharetris
fugerit Herculeae mox vulnere prensa sagittae,
utque securigeras stimulaverit Ira catervas
fleturusque pater, quantus duce terror in ipsa,
qui furor, insignis quo balteus arserit auro.
Nocte sub extrema clausis telluris ab antris
pervigil auditur Chalybum labor: arma fatigant
ruricolae, Gradive, tui; sonat  illa creatrix
prima manus belli terras crudelis in omnes.
nam prius ignoti quam dura cubilia ferri
eruerent ensesque darent, Odia aegra sine armis
errabant Iraeque inopes et segnis Erinys.
inde Genetaei rupem Iovis, hinc  Tibarenum
dant virides post terga lacus, ubi deside mitra
feta ligat partuque virum fovet ipsa soluto.
vos quoque non notae mirati vela carinae
Mossynoeci, et vos  stabulis Macrones ab altis
Byzeresque  vagi Philyraeque a nomine dicta
litora, quae cornu pepulit Saturnus equino.
Ultimus inde sinus saevumque cubile Promethei
cernitur, in gelidas consurgens Caucasus arctos.
ille etiam Alciden Titania  fata morantem
attulerat tum forte dies; iamque aspera nisu
undique convellens veteris cum strage pruinae
vincula prensa manu saxis abduxerat imis
arduus et laevo gravior pede; consonat ingens
Caucasus, et summo pariter cum monte secutae
incubuere trabes, abductaque flumina ponto.
fit fragor, aetherias ceu Iuppiter arduus arces
impulerit imas manus aut Neptunia terras.
horruit immensum Ponti latus, horruit omnis
Armeniae praetentus Hiber, penitusque recusso
aequore Cyaneas Minyae timuere relictas.
tum gemitu propiore chalybs densusque revulsis 
rupibus audiri montis labor et grave Titan
vociferans, fixos scopulis dum vellitur artus.
contra autem ignari (quis enim nunc  credat in illis
montibus Alciden dimissave vota retemptet?)
pergere iter socii; tantum mirantur ab alto
litora discussa sterni nive ruptaque saxa
et simul ingentem moribundae desuper umbram
alitis atque atris rorantes imbribus  auras.
	  Sol propius flammabat aquas, extremaque fessis
coeperat optatos iam lux ostendere Colchos,
magnus ubi adversum spumanti Phasis in aequor
ore ruit. cuncti pariter loca debita noscunt
signaque commemorant emensasque  ordine gentes
dantque ratem fluvio. simul aethere plena corusco
Pallas et alipedum Iuno iuga sistit equorum.
Ac dum  prima gravi ductor subit ostia pulsu,
populeos flexus tumulumque virentia supra
flumina cognati medio videt aggere Phrixi,
quem comes infelix Pario  de marmore iuxta
stat soror, hinc saevae formidine maesta novercae,
inde maris, pecudique timens imponere palmas.
sistere tum socios iubet atque hinc prima ligari
vincula, ceu Pagasas patriumque intraverit amnem.
ipse gravi patera sacri libamina Bacchi
rite ferens umbram vocat et sic fatur ad aras:
'per genus atque pares tecum mihi, Phrixe,  labores
tu, precor, orsa  regas meque his tuteris in oris
tot freta, tot durae properantia sidera brumae 
passum.  Phrixe, fave et patrias reminiscere terras.
tu quoque nunc, tumulo nequiquam condita inani,
adnue diva maris numeroque accede tuorum.
quando egomet rursus per te vehar?  aurea quando
Seston et infaustos adgnoscent vellera fluctus
vos etiam silvae, vos Colchidos hospitis orae,
pandite, dives ubi pellis micet  arbore sacra.
tunc tibi, fecundi proles Iovis, orte nivali
Arcados axe deae, fluvio modo, Phasi, quieto
Palladiam patiare rate, nec dona nec arae
defuerint tellure mea; reverenda  fluentis
effigies te, Phasi, manet, quam magnus Enipeus
et pater aurato quantus iacet Inachus antro.'
dixerat,  atque illi dextra sine versa magistri
protinus in proram rediit ratis omine certo
fluminis os pontumque tuens. 'promittis ut ecce
utque vocas, revehemur' ait. sic deinde precatus
arma iubet celsa socios depromere puppe.
dona dehinc Bacchi casusque ut  firmet in omnes
rapta Ceres, viridesque premunt longo ordine ripas.
Incipe nunc cantus alios, dea, visaque vobis
Thessalici da bella ducis. non mens mihi, non haec
ora satis. ventum ad furias infandaque natae
foedera et horrenda trepidam sub virgine  puppem:
impia monstriferis  surgunt iam proelia campis.
ante dolos, ante infidi tamen exsequar astus 
Soligenae falli meriti meritique relinqui,
inde canens: Scythica senior iam Solis in urbe
fata laborati Phrixus compleverat aevi.
illius extremo sub funere mira repente
flamma poli magnoque aries apparuit astro
aequora cuncta movens. at vellera Martis in umbra
ipse sui Phrixus monumentum insigne pericli
liquerat ardenti quercum complexa metallo.
quondam etiam tacitae visus per tempora noctis
effigie vasta, socerumque exterruit ingens
prodita vox: 'o  qui patria tellure fugatum
quaerentemque domos his me considere passus
sedibus, oblata generum mox prole petisti,
tunc  tibi regnorum labes luctusque supersunt,
rapta soporato fuerint cum vellera  luco.
praeterea infernae quae nunc sacrata  Dianae
fert castos Medea choros quemcumque  procorum
pacta petat maneat regnis neu  virgo paternis.'
dixit et admota pariter fatalia visus
tradere terga manu: tum falso fusus ab auro
currere per summi fulgor laquearia tecti.
membra toris rapit ille tremens patriumque precatur
numen et eoo surgentes litore currus: 
'haec tibi fatorum, genitor, tutela meorum,
omnituens: tua nunc terris, tua lumina  toto
sparge mari; seu nostra dolos molitur opertos
sive externa manus, primus mihi nuntius esto.
tu quoque, sacrata rutilant cui vellera quercu,
excubias, Gradive, tene; praesentia luco
arma tubaeque sonent, vox et tua noctibus exstet.'
vix ea, Caucaseis cum lapsus montibus anguis, 
haud sine mente dei, spiris  nemus omne refusis
implicuit Graiumque  procul respexit ad orbem.
ergo omnes  prohibere minas praedictaque Phrixi
invigilat,  plena necdum Medea iuventa
adnuitur thalamis Albani virgo tyranni.
	  Interea auguriis monstrisque minacibus urbem
territat  ante monens semper deus et data seri
signa mali; reddi iubet exitiale sacerdos
vellus et Haemoniis infaustum  mittere terris.
contra Sole satus Phrixi praecepta volutans 
aegro corde negat, nec vulgi cura tyranno,
dum sua sit modo tuta  salus. tunc ordine regi
proximus et frater materno sanguine Perses
increpitare virum; sequitur duce turba reperto.
ille furens ira solio se proripit alto
praecipitatque patres ipsumque ut  talibus ausis
spem sibi iam rerum vulgi levitate serentem 
ense petit. rapit inde fugam crudelia Perses
signa gerens omnemque quatit rumoribus arcton.
iamque aderat magnis regum  cum milibus urbi,
primaque in adversos frustratus proelia muros
constiterat. datus et sociis utrimque cremandis
ille dies alterque dies, cum Marte remisso
debitus Aeaeis  dux Thessalus adpulit oris.
Nox hominum genus et duros miserata  labores
rettulerat fessis optata silentia terris.
at Iuno et summi virgo Iovis intima secum
consilia et varias  sociabant pectore curas.
virgo prior 'magna pariter quos mole petamus,
cernis' ait 'Colchos habeant quae proelia, quique
nunc status. hinc Perses, illinc non viribus aequis
apparat Aeetes aciem. quibus addimur armis?'
cui Iuno 'dimitte metus, ne proelia forte 
hinc tibi grata negem:  manet aegida  sudor
et nostros iam sudor equos. stat pectore fixum
Aeetae  sociare manus. scio perfida regis
corda quidem; nullos Minyis exsolvet honores.
verum alios tunc ipsa dolos, alia orsa movebo.'
'sint, precor, haec; tua namque mihi comitanda potestas'
Pallas ait, 'liceat Grais ut reddere terris
Aesonium caput et puppem, quam struximus ipsae,
iactatam tandem nostro componere caelo.'
Talia tunc hominum superi pro laude movebant.
tristior at numquam tantove paventibus ulla
nox Minyis egesta metu; nil quippe reperto
Phaside, nil domitis actum Symplegados undis,
cunctaque adhuc, magni veniant dum regis ad urbem,
ambigua  et dubia rerum pendentia summa.
praecipue Aesoniden varios incerta per aestus 
mens rapit undantem curis ac multa moventem. 
qualiter ex alta cum Iuppiter arce coruscat,
Pliadas ille movens mixtumque sonoribus imbrem
horriferamve nivem, canis ubi tollitur omnis
campus aquis, aut sanguinei  magna ostia belli
aut alios  duris fatorum gentibus ortus:
sic tum diversis hinc atque hinc motibus  anceps
pectora dux crebro gemitu quatit, optat et almum 
iam iubar et certi tandem discriminis horas.
tunc defixa solo coetuque intenta silenti
versus ad ora virum 'quod primum ingentibus ausis
optavistis' ait 'veterumque quod horruit aetas,
adsumus en tantumque fretis enavimus orbem.
nec pelagi nos mille viae nec fama fefellit
Soligenam Aeeten media regnare sub arcto.
ergo ubi lux altum sparget  mare, tecta petenda
urbis et ignoti mens experienda tyranni.
adnuet ipse, reor, neque inexorabile  certe
quod petimus. sin vero preces et dicta superbus
respuerit,  iam nunc animos firmate repulsae,
quaque via patriis referamus vellera terris,
stet potius: rebus semper pudor absit in artis.' 
dixerat et Scythicam qui se comitentur ad urbem
sorte petit, numeroque novem ducuntur ab omni.
inde viam qua Circaei plaga proxima campi
corripiunt regemque petunt iam luce reducta.
	  Forte deum variis per noctem territa monstris
senserat ut pulsas tandem Medea tenebras,
rapta toris primi iubar ad placabile Phoebi
ibat et horrendas lustrantia  flumina noctes.
namque soporatos tacitis in sedibus artus
dum premit alta quies nullaeque in virgine curae,
visa pavens castis Hecates excedere lucis;
dumque pii petit ora patris, stetit arduus inter
pontus, et ingenti circum stupefacta profundo,
fratre tamen conante sequi.  mox stare paventes
viderat intenta pueros nece seque trementum
spargere caede manus et lumina rumpere fletu.
his turbata minis fluvios ripamque petebat
phasidis aequali Scythidum  comitante caterva.
florea per verni qualis iuga duxit Hymetti
aut Sicula sub rupe choros hinc gressibus haerens
Pallados hinc carae Proserpina iuncta Dianae,
altior ac nulla comitum certante, prius quam
palluit et viso pulsus decor omnis Averno:
talis et in vittis geminae cum lumine taedae
Colchis erat nondum miseros exosa parentes.
ut procul extremi gelidis a fluminis undis
prima viros tacito vidit procedere passu,
substitit ac maesto nutricem adfata timore est:
'quae manus haec, certo ceu me petat agmine, mater,
advenit  haud armis, haud umquam cognita cultu?
quaere fugam, precor, et tutos circumspice saltss'
audit virginei custos grandaeva pudoris
Henioche,  cultus primi cui creditus aevi;
tum trepidam dictis firmans hortatur alumnam:
'non tibi ab hoste minae nec vis' ait 'ulla propinquat
nec  metus; externo iam flanimea murice cerno
tegmina, iam vittas frondemque inbellis olivae.
Graius adest, Graio sic cuncta simillima Phrixo.'
Sic ait. at Iuno, pulchrum longissima quando
robur cura ducis magnique edere  labores,
mole nova et roseae perfudit luce iuventae.
iam Talaum iamque Ampyciden astroque comantes
Tyndaridas ipse egregio supereminet ore:
non secus autumno quam cum magis asperat ignes
Sirius et saevo cum nox accenditur auro
luciferas crinita faces, hebet  Areas et ingens
Iuppiter; ast ilium tanto non gliscere caelo
vellet ager, vellent calidis iam fontibus  amnes.
regina, attonito quamquam pavor ore  silentem
exanimet, mirata tamen paulumque reductis
passibus in solo  stupuit duce. nec minus inter
ille tot ignoti socias gregis haeret in una
defixus sentitque ducem dominamque catervae.
'si dea, si magni decus huc ades'  inquit 'Olympi,
has ego credo faces, haec virginis ora  Dianae,
teque renodatam pharetris ac pace fruentem 
ad sua Caucaseae producunt flumina Nymphae.
si domus in terris atque hinc tibi gentis origo,
felix prole parens, olimque beatior ille,
qui tulerit longis et te  sibi iunxerit annis.
sed fer opem, regina, viris. nos  hospita pubes
advehimur, Graium proceres tua  tecta petentes.
duc, precor, ad vestri quicumque est ora tyranni
ac tu  prima doce fandi tempusque modumque;
nam mihi sollicito deus ignaroque locorum
te dedit; in te animos atque omnia nostra  repono.'
	  Dixit et opperiens trepidam stetit. illa parumper
virgineo cunctata metu sic orsa vicissim: 
'quem petis Aeeten, genitor meus, ipsaque iuxta
moenia, si vivos  possis discernere calles:
hac  adeo duce ferte gradus; ingentia namque
castra alios aditus atque impius obsidet hostis.'
dixerat haec patriumque  viam detorquet ad amnem,
sacraque terrificae supplex movet inrita Nocti.
Ille autem inceptum famula duce protinus urget
aere saeptus iter, patitur nec regia cerni
Iuno virum, prior Aeetae ne nuntius adsit.
iamque inerat populo mediaeque incognitus urbi,
cum comes orsa loqui. 'Phoebi genitoris ad aras
ventum' ait. 'huc adytis iam se de more paternis
rex feret; hic proceres audit populosque precantes
adloquiis facilis: praesens pater admonet aequi.' 
Dixerat.  ast illi propere monstrata capessunt
limina.  non aliter, quam si radiantis adirent
ora dei verasque aeterni luminis arces:
tale iubar per  tecta micat. stat ferreus Atlans
Oceano, genibusque tumens infringitur  unda;
at medii per terga senis rapit ipse nitentes
altus equos curvoque diem subtexit Olympo;
pone rota breviore soror densaeque sequuntur
Pliades et madidis rorantes crinibus ignes.
nec minus hinc  varia dux laetus imagine templi
ad geminas  fert ora fores cunabula gentis
Colchidos hic ortusque tuens: ut prima Sesostris
intulerit rex bella Getis, ut clade suorum
territus hos Thebas patriumque reducat ad amnem,
Phasidis hos imponat agris Colchosque vocari
imperet: Arsinoen illi tepidaeque  requirunt
otia  laeta Phari pinguemque sine imbribus annum
et iam Sarmaticis permutant carbasa bracis. 
barbarus in patriis sectatur montibus Aean
Phasis amore furens: pavidas iacit illa  pharetras
virgineo turbata metu discursibus et iam
deficit, ac volucri victam deus alligat unda.
flebant populeae iuvenem Phaethonta sorores,
ater et Eridani trepidum globus ibat in amnem;
at iuga vix Tethys sparsumque recolligit axem
et formidantem patrios Pyroenta dolores.
aurea quin etiam praesaga Mulciber arte
vellera venturosque olim caelarat  Achivos:
texitur Argoa pinus Pagasaea securi,
iamque eadem remos, eadem dea flectit habenas;
ipsa  subit nudaque vocat dux agmina dextra.
exoritur notus et toto  ratis una profundo
cernitur; Odrysio gaudebant carmine phocae.
apparent trepidi per  Phasidis ostia Colchi
clamantemque procul linquens regina parentem.
urbs erat hinc contra gemino circumflua ponto,
ludus ubi et cantus  taedaeque in nocte iugales
regalique toro laetus gener: ille priorem
deserit; ultrices spectant a culmine Dirae.
deficit in thalamis turbataque paelice coniunx 
pallam et gemmiferae donum exitiale coronae
apparat ante omnes secum dequesta labores.
munere quo patrias paelex ornatur ad aras
infelix, et iam rutilis correpta venenis
implicat igne domus.  haec tum miracula Colchis
struxerat Ignipotens nondum noscentibus, ille 
quis labor, aligeris  aut quae secet anguibus auras
caede madens; odere tamen visusque reflectunt.
	  Quin idem Minyas operum defixerat error, 
cum se Sole satus patriis penetralibus  infert.
filius hunc iuxta primis Absyrtus in annis,
dignus avo quemque insontem meliora manerent.
tum gener Albanis Styrus qui advenerat oris,
distulerant sed bella toros; tum Phrontis  et Argus
Aeolidae  fraterque Melas, quos advena Phrixus
progenuit; pariterque levi Cytisorus  in hasta.
post alii, quos praecipuo  Titania tellus
legit honore patres,  motique ad proelia reges.
admonet hie socios nebulamque  erumpit Iason
sideris  ora ferens; nova lux offusa Cytaeis.
conveniunt stipantque  viros rogitantque, quid ausi,
quidve ferant. postquam primis inhiantia dictis
agmina suppressumque videt iam murmur  Iason,
talia miranti  propius tulit orsa tyranno:
'rex Hyperionide, quem per freta tanta petendum
caelicolae et prima dignum statuere carina,
siquando hic aliquam nostro satus orbe solebat
Thessaliam, siquos Phrixus memorare Pelasgos,
hi tibi tot casus, horrenda tot avia mensi
cernimur. ipse egomet proprio de sanguine Phrixi:
namque idem Cretheus ambobus et Aeolus auctor
cum Iove Neptunoque et cum Salmonide nympha.
me neque nune enses araeque egere paternae,
nec tua Thessalicis quamquam inclita nomina terris
sponte sequor. cui non iusso tot adire voluptas
monstra maris? cui Cyaneos intrare fragores? 
sceptra tui toto Pelias sub lumine  Phoebi
maxima sorte  tenens totque ille gravantia clivos
oppida, tot vigili pulcherrima  flumina cornu,
ille meum imperils urget caput, ille labores
dat varios, suus ut magnum rex spargit ab Argis
Alciden, Sthenelo ipse satus. tamen aspera regum
perpetimur iuga, nec melior parere recuso.
hic sibi me auratae pecudis quiscumque periclis
exuvias perferre iubet. tibi gratia nostri
sit, precor, haec meritique locus, quod iussa recepi
teque alium, quam quem  Pelias speratque cupitque,
promisi et meliora tuae mihi foedera dextrae.
si petere hoc saevi statuissem sanguine belli,
Ossa dabat Pindusque rates quotque ante secuti
inde nec audacem Bacchum nec Persea reges. 
sed me nuda fides sanctique potentia iusti
huc tulit ac medii sociatrix gratia Phrixi
iamque tibi nostra genti de stirpe nepotes.
nec tamen aut Phrygios reges aut arva furentis 
Bebryciae spernendus adi: seu fraude petivit 
seu quis honore meos, sua reddita dona deumque
nos genus atque ratem magnae sensere Minervae.
vix tandem longis quaesitam Colchida votis
contigimus, qualemque dabat te fama videmus
tu modo ne claros Minyis invideris  actus.
non aliena peto terrisve indebita nostris,
siquis et in precibus vero locus, atque ea Phrixo
crede dari, Phrixum ad patrios ea ferre penates.
munera tu contra victum mihi vecta per aequor
accipe Taenarii  chlamydem de sanguine aeni
frenaque et accinctum  gemmis fulgentibus ensem:
hoc patrium decus, haec materni texta laboris, 
his Lapithes adsuerat eques. da iungere dona, 
da Scythicas sociare domos. sciat effera regis
ira mei, quem te horrifero sortitus in axe
Caucasus atque tuis quantum mitescat habenis.' 
	  Talibus orantem vultu gravis ille minaci
iamdudum fremit  et furiis ignescit opertis.
ceu tumet  atque imo sub gurgite concipit austros
unda silens, trahit ex alto sic barbarus iras
et nunc ausa  viri, nunc heu sua prodita Grais
regna fremit, quin et facili sibi mente receptum 
iam Phrixum dolet et Scythiae periisse timores,
nunc quassat caput ac iuvenis spes ridet inanes,
quid vesanus agat, quod vellera poscat ab angue.
urit et antiquae memorem vox praescia sortis,
cur simul aut  Persen illinc sibi moverit aut hinc
Thessalicam Fortuna ratem; num debitus ista
finis agat saevaeque petant iam vellera Parcae.
interea quoniam belli pugnaeque propinquae
cura prior, fingit placidis fera pectora dictis
reddit et haec: 'cuperem haut tali  vos tempore tectis
advenisse meis, quo me gravis adsidet hostis.
frater enim (sceptri sic omnibus una cupido )
excidium parat et castris me ingentibus urget.
quare age cognatas primum defendite sedes,
nec decus oblati dimiseris  advena belli;
namque  virum trahit ipse chalybs. tum vellera victor,
tum meritis nee sola dabo.' contra inscius astus 
'ergo nec hic nostris derat labor arduus actis' 
excipit Aesonides 'et ceu nihil aequore passis
additus iste dies? veniant super haec quoque fato
bella meo. non hunc parva mihi caede dolorem
quasque dedit luet  ille moras.' tum Castora mittit,
qui ferat Aeaei sociis responsa tyranni.
acribus ast illos curis mora saeva trahebat,
ac simul ut medio viderunt Castora campo,
crebrior incussit mentem pavor. 'o Iovis alma
progenies, fare, an patriam spes ulla videndi,
fare' omnes.  ille in mediis sic orsus Achivis:
'nec ferus Aeetes, ut fama, nec aurea nobis
terga negat; bello interea sed pressus  iniquo
auxilium petit; armatos dux protinus omnes
adcelerare iubet; longo nam tuta recessu
puppis et adposita fluvius defenditur urbe.'
Haud mora: prosiliunt, quos nec Riphaea iuventus,
quos nec Hiber aut tota  suis Aurora pharetris
sustineat. stetit explicito prius agmine pubes,
expertique  simul, si tela artusque sequantur.
nec quisquam freta nec patrias iam respicit urbes, 
sed magis ad praesens itur decus. incita cristas
aura quatit, variis floret via discolor  armis,
qualis ab Oceano nitidum chorus aethera vestit,
qualibus adsurgens nox aurea cingitur astris.
illos Sole satus tacita maestissimus  ira
miratur temere adsumptos, nec talia mallet
robora, quam medios hostem subiisse penates.
interea laeto patitur  convivia cultu
et iuxta Aesoniden magno cratere lacessit
nunc sibi monstrantem natos Iovis oraque iuxta
Aeacidum, nunc ingentis Calydonos alumnos;
audit et Alciden infando errore relictum
defletosque duces terraeque marisque labores.
ipse autem tantis concita furoribus arma
expetit Aesonides et amicos ordine reges:
'quis procul ille virum, nodis  quem balteus asper
subligat et stricto stat proximus armiger arcu,
ceu pugnam paret et positas confundere mensas?'
contra flammigeri proles Perseia Solis
'quem rogitas, Carmeius' ait; 'mos comminus arma
semper habere viro, semper meminisse pharetrae.
quid Latagum, quid si amnigenam mirere Choaspen? 
bellatoris equi potantem cerne cruores;
nec tamen immissis hic segnior  ibit habenis.'
'illum' ait Aesonides 'pariter refer, horrida signis
cui chlamys et multa spirat coma flexilis aura.'
respicit Aeetes  atque hunc quoque nomine reddit:
'dives Aron; croceos sic illius omnis odores
iactat eques, cunctis  sic est coma culta maniplis:
sed ne  sperne virum et comptis diffide capillis.
Campesus hic spoliis in tigridis.  ille profundo
incumbens Odrussa mero; vide lata comantem
pectora et ingenti turbantem pocula barba.'
hic et  Iaxarten dictis stupet hospes acerbis
immodicum linguaque gravem, cui multa  minanti
non superum, non praesentis reverentia belli.
contra autem Aeetes 'non frustra magna superbo
dicta volant' ait, 'et vocem paria arma secuntur,
nec requies, quin Marte diem noctemque fatiget;
atque ubi Riphaea stupuerunt flumina bruma,
iam pavidi cum prole Getae, iam pervigil ilium
Medus et oppositis exspectat Hiberia claustris.
hos autem quae quemque manus,  quae signa sequantur,
si memorem, prius umentem lux solverit umbram.
cras acies atque illa ducum eras regna videbis
dissona, saxiferae surgat quibus imber habenae, 
quae iaculo gens apta levi, quae  picta pharetris
venerit. ingentes animo iam prospice campos,
atque hanc alipedi pulsantem corpora  curru
Euryalen, quibus exsultet Mavortia turmis
et quantum elata valeat peltata securi,
cara mihi et veras inter non ultima natas.'
fatur et occiduo libat cratera parenti.
quisque suis  tum vota deis et pocula fundit,
dent aciem, dent belligeros  superare labores.
	  Ecce autem Geticis veniens Gradivus ab antris
ingentemque trahens arctoa per aequora nubem
aspicit Aeaea  Minyas stupefactus in urbe
ambitumque senem promissaque vellera puppi 
Thessalicae. citus ad summi stellantia patris
tecta ruit questuque Iovem testatur acerbo:
'quae studiis, rex magne, quies? iam mutua divi 
exitia in solos hominum molimur honores,
teque ea cuncta iuvant, rabidam qui Pallada caelo
non abigis neque femineis ius obicis ausis.
non  queror, exstructa quod vexerit ipsa carina
vellera sacra meis sperantem avertere lucis,
quodque palam tutata viros: sic cetera pergat,
si valet. insidiis quid nunc fallacibus ambit,
nostra ut Phrixeo spolientur templa metallo?
non opus auxilio Colchis nec foedere vestro:
et Persen simul et Minyas deposcimus hostes.
quin age - quid tantae coeunt in proelia gentes?
quid tuus Aesonides? - imus nos, protinus imus
in nemus auriferum et sumptis decernimus armis?
vel tu sola polo tacitis inopina tenebris
labere: quantus ibi deus experiere nec illas
adstiteris impune trabes. an Martia templa
intemeranda minus, tantum  mihi lucus et agger
quod rudis et sola colimur si gentibus  umbra?
est amor et rerum cunctis tutela suarum, 
et tibi, magne  pater, terris donaria certant:
est honor his etiam lucis.  ego cara Mycenes
culmina, virgineas praeder si Cecropis  arces,
iam coniunx, iam te gemitu lacrimisque tenebit
nata querens. metuant ergo nec talia possint.' 
	  Non tulit haec animis, quin longa silentia Pallas
rumperet inridens strepitumque minasque Gradivi. 
'non tibi Aloidae,  quibus haec fera murmura iactes,
non Lapithae, sed Pallas' ait; 'neque ego aegide digna,
nec vocer ulterius proles Iovis, excidat iste
ni tibi corde tumor: lituos miser armaque faxo
oderis et primis adimam tua nomina bellis.
quin simili matrem demens gravitate secutus;
digna quidem, monstrum superis quae tale crearit. 
quod tamen adgressae scelus aut quo crimine sontes,
si iuvenem, qui iussa sui tam dira tyranni
impavidus maria et nondum qui nota subibat,
iuvimus  et magnis aliquam spem movimus ausis?
an nullas  praeferre preces nec foedera regis
ulla sequi, caeca sed cuncta impellere pugna
debuimus? sic Thraces agunt, sic turbidus iste,
siqua petit. cuperem haec etiam nunc  bella remitti
nec socias armare manus. da vellera, rector,
et medio nos cerne mari. quod sin ea Mavors
abnegat  et solus nostris sudoribus obstat,
ibimus indecores frustraque tot aequora vectae?
faxo  aliqua et nequeat.' sic femina. coepelat ardens
hic iterum alternis Mavors insurgere dictis.
excipit hinc contra pater et sic voce coercet:
'quid vesane fremis? cum vos iam paenitet acti
peccatumque satis, tunc ad mea iura venitis.
quolibet  ista modo, quacumque impellite pugna,
quae coepistis, habent quoniam sua fata furores.
te tamen hoc, coniunx, et te, mea nata, monebo:
sit Persen pepulisse satis, nec vana retentet
spes Minyas finemve  velint imponere bello.
ilium etenim talis rerum manet, accipite,  ordo:
victa retro nunc castra dabit bellumque remittet
territus adventu ducis et virtute Pelasgi:
mox ubi Thessalicis referent  hos flamina terris,
tunc aderit victorque domos et sceptra tenebit,
done et Aeeten inopis post longa senectae
exilia heu magnis quantumlibet  impia fatis
nata iuvet Graiusque nepos in regna reponat.
hic labor amborumque  haec sunt discrimina fratrum.
vadite et adversis, ut quis volet, inruat armis.'
	 Dixerat. instaurat mensas pacemque reducit,
et iam sidereo  noctem demittit Olympo.
tunc adsuetus adest Phlegraeas reddere  pugnas
Musarum chorus et citharae pulsator  Apollo,
fertque gravem Phrygius circum cratera minister.
surgitur in somnos seque ad sua limina  flectunt."
7,Valerius Flaccus,argon_4,"Atque ea non oculis divum pater amplius aequis
sustinuit, natique pios miseratus amores
Iunonem  ardenti trepidam gravis increpat ira:
'ut nova nunc tacito se  pectore gaudia tollunt:
haeret inops solisque furit Tirynthius oris,
at comite immemores Minyae facilesque relicto
alta tenent. sic Iuno ducem fovet anxia curis
Aesonium, sic arma viro  sociosque ministrat.
iam quibus incertam bellis Scythicaeque paventem
gentis opes, quanta trepidam formidine cernam.
tum precibus, turn me lacrimis et supplice dextra
adtemptare veto; rerum mihi firma potestas.
i, Furias Veneremque move; dabit impia poenas
virgo, nec Aeetae gemitus patiemur inultos.'
dixit et arcano redolentem nectare rorem,
quem penes alta quies liquidique potentia somni,
detulit inque vagi libavit tempora nati.
ille graves oculos et Hylan resonantia semper
ora ferens, ut nulla deum superare potestas,
procumbit. tandem fessis pax  reddita silvis,
fluminaque et vacuis auditae montibus aurae.
Ecce puer summa se tollere visus ab unda
frondibus in croceis et iniquae munere Nymphae
stansque super carum talis caput edere voces:
'quid, pater, in vanos absumis  tempora questus?
hoc nemus ac  fatis mihi iam domus improba quo me
Nympha rapit saevae monitu lunonis, in amnes. 
nunc Iovis accessus et iam mihi limina  caeli
conciliat iungitque toros  et fontis honores.
o dolor, o dulces quas gessimus ante pharetrae. 
iam socii laetis rapuerunt vincula ventis,
hortator postquam furiis et voce nefanda
impulit Oenides. verum cum gente domoque
ista luet saevaeque aderunt tua numina matri.
surge age et in duris haut umquam defice; caelo
mox aderis teque astra ferent; tu semper amoris
sis memor et cari comitis ne abscedat imago.'
talibus orantem dictis visuque fruentem 
ille ultro petit et vacuis amplexibus instat
languentisque movet frustra conamina dextrae:
corpus hebet somno refugaque eluditur umbra.
tum lacrimis, turn voce sequi, turn rumpere questus,
cum sopor et vano spes maesta resolvitur actu.
fluctus ab undisoni ceu forte crepidine saxi
cum rapit halcyonis miserae fetumque laremque,
it super aegra parens queriturque  tumentibus undis
certa sequi, quocumque ferant, audetque pavetque,
icta fatiscit aquis done domus haustaque fluctu est;
illa dolens vocem dedit et se sustulit alis:
haut aliter somni maestus labor. exilit amens 
effusisque genas lacrimis rigat. 'ibimus' inquit,
'solus et hos montes desertaque lustra tenebis, 
care puer, nec res ultra mirabere nostras.'
haec fatus relegitque vias et  vallibus exit
incertus, quid Iuno ferat, quas apparet iras.
nec minus et socios cernit procul aequore ferri
praecipites tacitumque pudet potuisse relinqui.
	  Iamque iter ad Teucros atque hospita moenia Troiae
flexerat Iliaci repetens promissa tyranni,
cum maesto Latona simul Dianaque vultu
ante Iovem stetit et supplex sic fatur Apollo:
'in quem alium Alciden, in quae iam tempora differs
Caucaseum, rex magne, senem? nullumne malorum
finem adeo poenaeque dabis? te cuncta precatur 
gens hominum atque ipsi iam te, pater optime,  montes
fessaque cum silvis orant iuga. sat tibi furtum
ignis et aetheriae defensa silentia mensae.'
dixit ubi,  e scopulis media inter pabula diri
vulturis ipse etiam gemitu maestaque fatigat
voce Iovem saevis relevans ambusta pruinis
lumina; congeminant amnes rupesque fragorem
Caucaseae; stupet ipse dei clamoribus ales.
tunc etiam superas Acheronte auditus  ad arces
Iapetus; gravis orantem procul arcet Erinys
respiciens celsi legem Iovis. ille dearum
fletibus et magno Phoebi commotus honore
velocem roseis demittit nubibus Irim.
'i, Phrygas Alcides et Troiae differat arma;
nunc' ait 'eripiat dirae Titana volucri.'
diva volat defertque  viro celeranda parentis
imperia atque alacrem laetis hortatibus implet.
Iam Minyae mediis clarae per sidera noctis
fluctibus intulerant placido cava lintea cursu
multaque deserto memores super Hercule volvunt.
Thracius at summa sociis e puppe sacerdos 
fata deum et miserae solans incommoda vitae 
securum numeris agit et medicabile carmen;
quod simul adsumpta pulsum fide, luctus et irae
et labor et dulces cedunt e pectore nati.
Interea magni iam iam subeuntibus astris
Oceani genitale caput Titania frenis
antra sonant; Sol auricomis cingentibus  Horis
multifidum iubar et bisseno sidere textam
loricam induitur; ligat hanc qui nubila contra
balteus undantem variat mortalibus arcum.
inde super terras et eoi cornua montis
emicuit traxitque diem candentibus undis,
et Minyas viso liquerunt flamina Phoebo.
Proxima Bebrycii panduntur litora regni,
pingue solum et duris regio non invida tauris.
rex Amycus; regis fatis et nurnine freti
non muris cinxere domos, non foedera legum
ulla colunt placidas aut iura tenentia mentes.
quales Aetnaeis rabidi  Cyclopes in antris
nocte  sub hiberna servant freta, sicubi saevis
advectet ratis acta notis tibi pabula dira
et miseras, Polypheme, dapes: sic undique in omnes
prospiciunt cursantque  vias, qui corpora regi
capta trahant. ea Neptuno trux ipse parenti
sacrifici pro rupe iugi media aequora supra
torquet agens. sin  forma viris praestantior adsit,
tum legere arma iubet sumptisque occurrere contra
caestibus; haec miseri  sors est aequissima leti.
huc ubi devectam Neptunus gurgite puppem
sensit et extremum nati prospexit in oras
et quondam laetos domini certamine campos, 
ingemit ac tales evolvit pectore questus:
'infelix imas quondam mihi rapta sub undas
nec potius magno Melie tum mixta Tonanti,
usque adeone meam quacumque ab origine prolem
tristia fata manent? sic te olim pergere sensi,
Iuppiter, iniustae quando mihi virginis armis
concidit infelix et nunc chaos implet Orion.
nec tibi nunc virtus aut det  fiducia nostri,
nate, animos opibusque ultra ne  crede paternis.
iam iam aliae  vires maioraque sanguine nostro
vincunt fata Iovis, potior cui cura suorum est.
atque ideo neque ego hanc tumidis  avertere ventis
temptavi tenuive ratem, nec iam mora morti
hinc erit ulla tuae. reges preme, dure,  secundos.'
abstulit inde oculos, natumque et tristia linquens 
proelia sanguineo terras pater alluit aestu.
	  Principio fluvios gentemque et litora ductor
explorare iubet, paulumque egressus Echion
invenit obscura gemitus in valle trahentem
clam iuvenem et caesi maerentem nomen amici.
ille virum ut contra venientem umbrataque vidit
tempora Parrhasio patris de more galero
paciferaeque manu nequiquam insignia virgae,
'heu fuge', ait 'certo, quicumque es, perdite, passu,
dum datur.' obstipuit visu Nonacria proles,
quid ferat admirans. postquam remeare monentem
ocius et dictis perstantem cernit in isdem,
abripit et sociis, quae sint ea, promere cogit.
ille manum tendens 'non haec' ait 'hospita  vobis
terra, viri, non hic ullos reverentia ritus
pectora; mors habitat saevaeque hoc litore pugnae.
iam veniet diros Amycus qui tollere caestus
imperet et  vasto qui vertice nubila pulset.
talis in advectos Neptuni credita proles
aeternum furit atque aequae virtutis egentes
ceu superum segnes ad iniqua altaria tauros
constituit, tandem ut misero lavet arma cerebro.
consulite atque fugae medium ne temnite tempus.
namque isti frustra quisquam concurrere  monstro
audeat; et quaenam talem vidisse voluptas?'
ductor ad haec 'Bebryxne venis diversaque regi
corda gerens  (melior vulgi nam saepe voluntas),
hostis an externis fato delatus ab oris?
et tua cur Amycus caestu nondum obruit ora?'
'nomen' ait 'praedulce mihi †nomenque†  secutus
Otreos unanimi. decus ille et laeta suorum
gloria nec vestros comes aspernandus in actus,
Hesionam et Phrygiae peteret cum gaudia nuptae,
hic Amycum contra iussus stetit atque ego palmas
implicui; sed prima procul vixdum ora levantis
fulminea  frontem dextra disiectaque fudit
lumina. me numquam leto dignatus et armis,
sed lacrimis potius luctuque absumor  inerti.
spes tamen, his fando  si nuntius extitit oris
et Mariandynum patrias penetravit ad urbes,
unde genus fraterque viro — sed et ille quierit
oro  nec vanis cladem Lycus augeat armis.'
Haec ubi non ulla iuvenes  formidine moti
accipiunt, videt et dura sic pergere mente, 
terga sequi properosque iubet coniungere gressus.
litore in extremo spelunca apparuit ingens,
arboribus super et dorso contecta minanti,
non quae dona deum, non quae trahat aetheris ignem,
infelix domus et sonitu tremibunda  profundi.
at varii pro rupe metus: hic  trunca rotatis
bracchia rapta viris strictoque immortua caestu,
ossaque taetra situ et capitum  maestissimus ordo.
respicias quibus adverso sub vulnere nulla
iam facies nec nomen erat; media ipsius arma
sacra metu   magnique aris imposta parentis.
hospitis hic primum monitus rediere Dymantis, 
et  pavor et monstri subiit absentis imago,
atque oculos cuncti inter se tenuere silentes,
done sidereo Pollux interritus ore
'te tamen, hac quicumque es' ait 'formidine, faxo 
iam tua silva ferat, modo sint tibi sanguis et artus.'
omnibus idem animus forti decernere pugna,
exoptantque virum contraque  occurrere poscunt.
qualiter ignotis spumantem funditus amnem 
pandit iter, mox omne pecus formidine pulsa
pone subit iamque et mediis praecedit ab undis.
	  At procul e silvis sese gregibusque ferebat
saevos in antra gigans. quem nec  sua turba tuendo
it taciti secura metus. mortalia nusquam
signa manent; instar scopuli, qui montibus altis
summus abit longeque iugo stat solus ab omni.
devolat inde furens, nec quo via curve profecti
nec genus ante rogat, sed tali protonat ira:
'incipite, o  iuvenes. etenim fiducia, credo,
huc tulit auditas et sponte lacessitis oras.
sin errore viae necdum mens gnara  locorum,
Neptuni domus haec,  egomet Neptunia proles.
hie mihi lex caestus  adversaque tollere contra
bracchia. sic ingens Asiae plaga quique per arcton
dexter et in laevum pontus iacet haec mea visit
hospitia; hoc cuncti remeant certamine reges. 
iam pridem caestus resides et frigida raris
dentibus aret humus. quis  mecum foedera iunget?
prima manu cui dona fero?  mox omnibus idem
ibit honos. fuga sub terras, fuga nulla per auras.
nec lacrimae (ne ferte  preces) superive vocati
pectora nostra movent; aliis rex Iuppiter oris.
faxo Bebrycium nequeat transcendere puppis
ulla fretum et ponto volitet Symplegas inani.'
Talia dicta dabat, cum protinus asper Iason
et simul Aeacidae  simul et Calydonis alumni
Nelidesque Idasque prior quae maxima surgunt
nomina; sed nudo steterat iam pectore Pollux.
tum  pavor et gelidus defixit Castora sanguis.
nam nec ad Elei pugnam videt ora parentis,
nec sonat Oebalius caveae favor aut iuga nota
Taygeti, lavitur  patrios ubi victor ad amnes,
nec pretium sonipes aut sacrae taurus harenae,
praemia sed manes reclusaque ianua leti.
illum Amycus nec fronte trucem  nec mole tremendum
vixdum etiam primae spargentem signa iuventae
ore renidenti lustrans obit et fremit ausum,
sanguineosque rotat furiis ardentibus orbes.
non aliter iam regna poli, iam capta Typhoeus
astra ferens Bacchum ante acies primamque deorum 
pallada et oppositos doluit sibi virginis angues.
sic adeo insequitur rabidoque ita murmure terret:
'quisquis es, infelix celera puer; haut tibi pulchrae
manserit hoc ultra frontis  decus orave matri
nota feres. tune a sociis electus  iniquis?
tune  Amyci moriere manu?' nec plura moratus
ingentes umeros spatiosaque pectoris ossa
protulit horrendosque toris informibus artus.
deficiunt visu Minyae,  miratur et ipse
Tyndarides; redit Alcidae iam sera cupido
et vocuo maestos  lustrarunt lumine montes.
at satus aequoreo fatur tunc talia rege:
'aspice et haec crudis durata volumina tauris;
nec peto  sortis opem, sed quos potes indue caestus.'
	  Dixit et urgentis per sera  piacula fati
nescius extremum hoc armis innectere palmas
dat famulis, dat et inde Lacon. odia aspera surgunt
ignotis prius atque incensa mente feruntur 
in medium sanguis Iovis et Neptunia proles.
hinc illinc dubiis intenta silentia votis,
et pater orantis caesorum Tartarus umbras
nube cava tandem ad meritae spectacula pugnae 
emittit; summi nigrescunt culmina montis.
continuo Bebryx, Maleae velut arce fragosae 
turbo rapax, vix ora virum, vix tollere passus
bracchia torrenti praeceps agit undique nimbo
cursibus involvens, totaque immanis harena
insequitur. vigil ille metu cum pectore et armis
huc alternus et hue, semper cervice reducta,
semper et in digitis et summi pulvere campi,
proiectusque  redit. spumanti qualis in alto
Pliade capta ratis, trepidi  quam sola magistri
cura tenet, rabidum  ventis certantibus aequor
intemerata secat, Pollux sic providus ictus
servat et Oebalia dubium caput eripit  arte.
ut deinde urgentes effudit nubibus iras
ardoremque viri, paulatim insurgere fesso 
integer  et summos manibus deducere caestus.
ille dies aegros Amyci sudoribus artus
primus et arenti cunctantem vidit hiatu,
nec sua defessum noscunt loca nec sua regem
agmina. respirant ambo paulumque reponunt
bracchia, ceu Lapithas aut Paeonas  aequore in ipso
cum  refovet fixaque silet Gradivus in hasta.
vix steterant,  et iam ecce ruunt inflictaque late
terga sonant; nova vis iterum, nova corpora surgunt.
hunc pudor, hunc noto iam spes audentior hoste
instimulat.  fumant crebro praecordia pulsu;
avia responsant gemitu iuga: pervigil ut cum
artificum notat Aetna manus  et fulmina Cyclops
prosubigit, pulsis strepitant incudibus urbes.
emicat hie dextramque parat dextramque minatur
Tyndarides; redit huc oculis et pondere Bebryx
sic ratus, ille autem celeri rapit ora sinistra.
conclamant socii et subitas dant gaudia voces.
ilium insperata turbatum fraude furentemque
Oebalides prima refugit dum detonet ira,
territus ipse etiam atque ingentis conscius ausi.
saevit inops Amycus nullo discrimine sese
praecipitans  avidusque viri (respectat ovantes
quippe procul Minyas); tune caestu elatus  utroque
inruit. hos inter Pollux subit et trucis  ultro
advolat ora viri: nec spes effecta,  sed ambae
in pectus  cecidere manus. hoc saevior ille
ecce iterum vacuas agit inconsulta per auras
bracchia. sentit enim  Pollux rationis egentem...
dat genibus iunctis latus effusumque secutus 
baud revocare gradum patitur, turbatque premitque
ancipitem crebros et liber congerit ictus
desuper averso; sonat omni  vulnere vertex
inclinis ceditque malis.  iam tempora manant
sanguineaeque  latent aures, vitalia done
vincula, qua primo cervix committitur artu,
solvit dextra gravis. labentem propulit heros
ac super insistens 'Pollux ego missus Amyclis
et love natus' ait; 'nomen mirantibus umbris
hoc referes: sic et memori noscere sepulchro.'
	  Bebrycas extemplo spargit fuga; nullus adempti
regis amor; montem celeres silvamque capessunt.
haec sors, haec Amycum tandem manus arcuit  ausis
effera servantem Ponti loca vimque iuventae
continuam et magni sperantem tempora patris.
tenditur ille ingens hominum pavor arvaque late
occupat, annosi veluti si decidat olim
pars Erycis vel totus Athos; qua mole iacentis 
ipse etiam expleri victor nequit oraque longo
comminus optutu mirans tenet. at manus omnis
heroum densis certatim amplexibus urgent,
armaque ferre iuvat fessasque  attollere palmas.
'salve vera Iovis, vera o Iovis' undique 'proles'
ingeminant, 'o magnanimis memoranda palaestris
Taygeta et primi felix labor ille magistri.'
dumque ea dicta ferunt, tenues tamen ire cruores
siderea de fronte vident; nec sanguine Pollux
territus averso siccabat vulnera caestu.
illius excelsum ramis caput armaque Castor
implicat et viridi conectit tempora lauro
respiciensque ratem 'patriis' ait 'has precor oris,
diva, refer frondes cumque hac freta  curre corona.'
dixerat. hinc valida caedunt armenta bipenni
perfusique  sacro placati gurgitis amne
graminea sternuntur humo; tunc liba dapesque
frondibus  adcumulant; exsortia terga Laconi
praecipiunt pecudum. toto mox tempore mensae
laetus ovat nunc laude virum nunc vatis honoro
carmine, victori geminans cratera parenti.
Iamque dies auraeque vocant, rursusque capessunt
aequora, qua rigidos eructat Bosporos amnes.
illos, Nile, tuis  nondum dea gentibus
transierat fluctus, unde haec data nomina ponto.
tum pius Oeagri claro de sanguine vates,
admonita genetrice, refert casusque locorum
Inachidosque vias pelagusque emensa iuvencae
exilia intentisque canit: 'videre priores
saepe Iovem in  terras Argivaque regna Pelasgum
virginis Iasiae blandos descendere ad ignes.
sentit Iuno dolos curaque accensa iugali
aethere desiluit; dominam Lyrceia tellus
antraque deprensae tremuerunt conscia culpae.
tum trepida Inachiae  paelex subit ora iuvencae
sponte dei; plausu fovet hanc et pectora mulcet
Iuno renidenti  cohibens suspiria vultu.
mox ita adorta Iovem: ""da quam modo ditibus Argis
campus alit primae referentem cornua Phoebes
indomitamque bovem, da carae  munera nuptae.
ipsa ego dilectae pecudi iam pascua digna
praecipuosque legam fontes."" qua fraude negaret
aut quos inventus finxisset Iuppiter astus? 
muneris illa potens custodem protinus Argum
adiungit; custos Argus placet, inscia somni
lumina non aliter toto cui vertice, quam si
Lyda nurus sparso telas maculaverit ostro.
Argus et in scopulos et monstris horrida lustra
ignotas iubet ire vias heu multa morantem
conantemque preces inclusaque pectore verba.
ultima tum patriae cedens dedit oscula ripae;
flevit Amymone, flerunt Messeides  undae,
flevit et effusis revocans Hyperia lacertis.
illa ubi vel fessi tremerent erroribus artus
vel rueret summo iam frigidus aethere vesper,
heu quotiens saxo posuit latus, aut ubi longa
aegra siti, quos ore lacus, quae pabula carpsit, 
verbere candentes quotiens exhorruit armos.
quin et ab excelso meditantem vertice saltus
audentemque mori valles citus egit in imas
Argus et arbitrio durus servavit erili,
cum subito Arcadio sonuit cava fistula ritu
imperiumque patris celerans Cyllcnius ales
advenit et leni modulatur carmen avena 
'quo'que ait 'hinc diversus abis? heus respice cantus.' 
haud procul insectans Argum languentia  
lumina cuncta notat dulcesque sequentia somnos,
et celerem mediis in cantibus exigit harpen.
iamque refecta Iovi paulatim in imagine prisca
ibat  agris Io victrix lunonis et ecce
cum facibus spirisque et Tartareo ululatu
Tisiphonen videt: ac primo vestigia visu
figit  et in miserae rursus bovis ora recurrit,
nec qua valle memor nec quo se  vertice sistat.
Inachias errore etiam defertur ad undas
qualis et a prima quantum mutata iuvenca:
nec pater aut trepidae temptant accedere nymphae.
ergo iterum silvas, iterum petit invia retro
ceu Styga dilectum  fugiens caput; inde per urbes
raptatur  Graias atque ardua flumina ripis,
oblato donec paulum cunctata profundo
incidit: absistunt fluctus et gnara  futuri
dant pavida  alta viam; celsis procul ipsa refulget
cornibus ac summa palearia  sustinet unda.
ast Erebi  virgo ditem volat aethere Memphin
praecipere et Pharia venientem pellere terra.
contra Nilus adest et toto gurgite torrens
Tisiphonen agit atque imis inlidit harenis
Ditis opem ac saevi clamantem numina regni.
apparent sparsaeque faces disiectaque longe
verbera et abruptis excussi crinibus hydri.
nec Iovis interea cessat manus. intonat alto
insurgens caelo genitor curamque fatetur,
atque ipsa imperium Iuno pavet. haec procul
spectat ab arce Phari  iam divis addita iamque
aspide cincta  comas et ovanti persona sistro.
Bosporon hine veteres errantis nomine divae
vulgavere. iuvet nostros  nunc ipsa labores
immissisque ratem sua per freta provehat euris.' 
	  Dixerat, et placidi tendebant carbasa venti.
postera non cassae Minyis Aurora retexit
noctis iter; nova cuncta vident Thyneaque iuxta
litora fatidici poenis horrentia Phinei,
dura deum summo quem sors  urgebat in aevo.
quippe neque extorrem tantum nee lucis egentem
insuper Harpyiae Typhoides,  ira Tonantis,
depopulant ipsoque dapes praedantur ab ore.
talia prodigia et tales pro crimine poenas
perpetitur. spes una seni, quod pellere saevam
quondam fata luem dederant Aquilone creatis.
ergo ubi iam Minyas certamque accedere  Phineus
sentit opem, primas baculo defertur ad  undas
vestigatque ratem atque oculos attollit inanes.
tune tenuem spirans animam 'salve o mihi longum
exspectata manus nostrisque' ait 'agnita votis. 
novimus et divis geniti quibus et via  iussos
quae ferat ac  vestri rebar sic tempora cursus
proxima quaeque legens,  quantum Vulcania Lemnos
traxerit, infelix tulerit quae Cyzicus arma.
sensi et  Bebrycio supremam in litore pugnam
iam propior iamque hoc animam solamine  mulcens.
non ego nunc, magno quod cretus Agenore Phineus,
aut memorem, mea quod vates insedit Apollo
pectora; praesentis potius miserescite fati.
nec mihi diversis erratum casibus orbem
amissas aut flere domos aut dulcia tempus
lumina; consuetis serum  est ex ordine fatis
ingemere. Harpyiae semper mea pabula servant,
fallere quas nusquam  misero locus: ilicet omnes
deveniunt niger intorto ceu turbine nimbus, 
iamque alis procul et sonitu mihi nota Celaeno;
diripiunt verruntque dapes foedataque turbant
pocula, saevit odor surgitque miserrima pugna,
parque mihi monstrisque fames. sprevere quod omnes
pollueruntque manu quodque unguibus excidit atris 
has mihi fert in luce moras. nec rumpere fata
morte licet; trahitur victu crudelis egestas.
sed vos o  servate precor, praedicta deorum
si non falsa mihi, vos finem imponite poenis.
nempe adsunt, qui monstra fugent, Aquilonia proles
non externa  mihi; nam rex ego divitis Hebri
iunctaque vestra meo quondam Cleopatra cubili.' 
Nomen ad Actaeae  Calais Zetesque sororis
prosiliunt, Zetesque prior 'quem cernimus?' inquit.
'tune ille Odrysiae Phineus rex inclitus orae?
tu Phoebi comes et nostro dilecte parenti?
o ubi nunc regni generisque  ubi gloria? quam te
exedit labor et miseris festina senectus.
quin age, mitte preces; namque est tibi nostra voluntas,
si non ira deum vel si placabilis urget.' 
sustulit hic geminas Phineus ad sidera palmas
'te'que ait, 'invisum quae nunc premis, ira  Tonantis,
ante precor, nostrae tandem iam parce senectae;
sit modus, et fore credo equidem; nam vestra voluntas
quid,  iuvenes, sine pace deum? nec credite culpam
saevitiae scelerumve mihi nunc crimina pendi:
fata loquax mentemque Iovis quaeque abdita solus
consilia et terris subito ventura parabat
prodideram  miserans hominum genus; hinc mihi tanta
pestis et offusae media  inter dicta tenebrae.
iam tandem cessere irae, nec casus ab alto,
ipse volens nostris sed vos deus appulit oris.'
sic ait et, fatis ita iam cedentibus, omnes
impulit et durae commovit imagine poenae.
instituere toros mediisque tapetibus ipsum
accipiunt circumque iacent; simul aequora servant,
astra simul, vescique iubent ac mittere  curas:
cum subitus misero tremor et pallentia primae
ora senis fugere manus. nec prodita pestis
ante, sed in mediis dapibus videre volucres.
fragrat acerbus odor patriique  exspirat Averni
halitus; unum omnes incessere planctibus, unum
infestare manus; inhiat Cocytia nubes
luxurians  ipsoque ferens fastidia visu.
tum sola conluvie atque inlisis  stramina mensis
foeda rigant; stridunt alae, praedaque retenta
saevit utrimque fames; nec solum horrenda Celaeno
Phinea sed miseras etiam prohibere sorores.
emicat hic subito seseque Aquilonia proles
cum clamore levat; genitor simul impulit alas.
hoste novo turbata lues, lapsaeque rapinae 
faucibus, et primum pavidae Phineia tecta
pervolitant, mox alta petunt; stant litore fixi
Haemonidae atque oculis palantia monstra sequuntur.
sic ubi prorupti tonuit cum forte Vesevi
Hesperiae letalis apex — vixdum ignea montem
torsit hiems, iamque eoas cinis induit  urbes:
turbine sic rapido  populos atque aequora longe
transabeunt, nullaque datur considere terra. 
iamque et ad Ionii metas atque intima  tendunt
saxa; vocat  magni Strophadas nunc incola ponti.
hic fessae letique metu propioris  anhelae
dum trepidant humilique graves timidoque volatu
implorant clamore patrem Typhona nefando,
extulit adsurgens noctem pater imaque summis
miscuit, et mediis vox exaudita tenebris:
'iam satis huc pepulisse deas. cur tenditis ultra
in famulas saevire Iovis, quas, fulmina quamquam
aegidaque ille gerens, magnas sibi legit in iras?
nunc quoque Agenoreis idem decedere tectis
imperat; adgnoscunt monitus iussaeque recedunt.
mox tamen et vobis similis fuga, cum premet arquos 
letifer.  Harpyiae numquam nova pabula quaerent,
done erunt divum meritae mortalibus irae.'
haesit uterque polo dubiisque elanguit alis;
mox abit et sociae victor petit agmina pubis. 
	  Interea Minyae pulsa lue  prima Tonanti
sacra novant; tum vina  toris epulasque reponunt.
ipse inter medios ceu dulcis  imagine somni
laetus ad oblitae Cereris suspirat honores;
agnoscit Bacchi latices, agnoscit et undam
et nova non pavidae miratur gaudia mensae.
hunc ubi reclinem stratis et pace fruentem 
aspicit ac longae  ducentem oblivia poenae,
talibus appellat supplexque ita fatur Iason:
'vota, senex, perfecta tibi; nunc me quoque curis
eripe et ad nostros animum converte labores.
omnis adhuc sors laeta quidem, nec numine vano
(siqua fides curae superum) tantum aequor adorti
tendimus: ipsa mihi puppem Iovis optima proles
instituit, dedit et socios Saturnia reges.
fidere mens sed nostra nequit, quantumque propinquat
Phasis et ille operum summus labor, hoc magis angunt
proxima, nec vates sat iam mihi Mopsus et Idmon.'
ille ducem nec ferre preces nee dicere passus
amplius hic demum vittas laurumque capessit 
numina nota ciens.  stupet Aesonis inclita proles
Phinea ceu  numquam poenis nullaque gravatum
peste Iovis: tam largus honos, tam mira  senectae
maiestas infusa; vigor novus auxerat artus.
tum canit: 'o terras fama venture  per omnes,
quem sociis ducibusque deis atque arte benigna
Pallados ipse ultro Pelias ad sidera tollit
demens, dum profugi non sperat vellera Phrixi,
fata locosque tibi, possum quas reddere grates,
expediam rerumque vias finemque docebo.
ipse etiam, qui me prohibet sua pandere terris
saecula, te propter fandi mihi Iuppiter auctor.
hinc iter ad Ponti caput errantesque per altum
Cyaneas. furor his  medio concurrere ponto,
necdum ullas  videre rates: sua comminus actae
saxa premunt cautesque suas. ceu  vincula mundi
ima labent,  tremere ecce solum, tremere ipsa repente
tecta vides: illae redeunt, illae aequore certant.
di tibi progresso propius, di forsitan ipsi
auxilium mentemque dabunt. ast ipse iuvare
ausa quibus monitis possim tua? quippe per altum
tenditis, unde procul venti, procul unde volucres,
et pater ipse maris pavidas detorquet habenas.
siqua brevis scopulis fieret  mora, si semel orsis
ulla quies, fuga tune medio speranda  recursu:
vix repetunt primae celeres  confinia terrae,
iamque alio clamore ruont, omnisque tenetur
pontus et infestis anceps cum montibus errat.
verum animo redit illa meo sors cognita divum
(fabor enim nec spe dubios solabor inani):
cum mihi Tartareas saevo clangore volucres
protulit ira Iovis, vox haec simul excidit auris: 
""ne vanas impende preces finemque malorum
expete, Agenoride; pontum penetraverit ulla
cum ratis et rabidi steterint in gurgite montes,
tune sperare modum poenae veniamque licebit.""
sic deus. aut vobis ergo fera saxa  patescunt
aut mea iam saevae redeunt ad pabula Dirae.
verum inter medias dabitur si currere cautes
(certe digna  manus) vacuumque exibis in aequor,
proxima regna Lyci, remeat qui victor ab oris
Bebryciis. toto non ullus litore Ponti
mitior. hic lecto comitum de robore siquem
perculerit vicina lues, ne defice  casus
praedicti memor atque animos accinge  futuris.
illic pestiferas subter iuga concava torquet
alter  aquas Acheron vastoque exundat hiatu
fumeus et saeva sequitur  caligine campos.
linque gravem fluvium et miseris sua fata colonis:
sic quoque non uno dabitur transcurrere luctu.
quid tibi nubifera surgentem rupe Carambin, 
quid memorem, quas Iris aquas aut  torqueat Ancon?
proxima Thermodon  hinc iam secat arva, memento:
inclita Amazonidum magnoque exorta Gradivo
gens ibi; femineas nee tu nunc crede catervas,
sed qualis, sed  quanta viris insultat Enyo
divaque Gorgonei gestatrix innuba monstri.
ne tibi tunc  horrenda rapax ad litora puppem
ventus agat, ludo volitans cum turma superbo
pulvereis exultat equis ululataque tellus
intremit et pugnas mota pater incitat basta.
non ita sit  metuenda tibi saevissima quamquam
gens Chalybum, duris patiens cui cultus in arvis
et tonat adflicta semper domus ignea massa.
inde omnem innumeri reges per litoris oram,
hospitii quis nulla fides; sed limite  recto
puppis et aequali transcurrat carbasus aura.
sic demum rapidi venies ad Phasidis amnem.
castra ibi iam Scythiae fraternaque surgit Erinys.
ipse truces illic Colchos hostemque iuvabis
auxiliis. nec plura equidem discrimina cerno.
fors etiam optatam dabitur contingere pellem.
sed te non animis nec solis viribus aequom
credere; saepe  acri potior prudentia dextra.
quam tulerit deus, arripe opem.  iamque ultima nobis
promere fata nefas; sileam,  precor.' atque ita facto
fine dedit tacitis iterum responsa tenebris.
	  Tum subita resides socios formidine Iason
praecipitat rumpitque moras tempusque timendi.
ipse viros gradiens ad primi litoris undam
prosequitur Phincus. 'quaenam tibi praemia' dixit,
'quas, decus o Boreae, possem  persolvere grates?
me Pangaea super rursus iuga meque paterna
stare Tyro dulcesque iterum mihi surgere soles
nunc reor. exactae (verumne? ) abiere volucres,
nec metuam, tutaeque dapes? date tangere vultus,
dem sinite  amplexus, propiusque accedite dextrae.'
dixerat. abscedunt terris et litora condunt.
Omnibus extemplo saeva sub imagine rupes
Cyaneae propiorque  labor. quando adfore quaque
parte putent? stant ora metu nec fessa recedunt
Iumina diversas circum servantibus undas,
cum procul auditi  sonitus insanaque saxa,
saxa neque illa viris sed praecipitata profundo
siderei pars visa poli. dumque ocius instant, 
ferre fugam maria ante ratem, maria ipsa repente
deficere  adversosque vident discedere montes,
omnibus et gelida rapti formidine remi.
ipse per arma volans et per iuga summa carinae
hortatur supplexque manus intendit Iason
nomine quemque premens. 'ubi nunc promissa superba
ingentesque minae, mecum quibus ista secuti?
idem Amyci certe viso timor omnibus antro, 
perculerat; stetimus tamen et deus adfuit ausis.
quin iterum idem aderit, credo, deus.' haec ubi fatus,
corripit abiecti remumque locumque Phaleri
et trahit; insequitur flammata pudore iuventus.
unda laborantes praeceps rotat ac fuga ponti
obvia; miscentur rupes, iamque aequore toto
Cyaneae iuga praecipites inlisa remittunt.
bis fragor infestas cautes adversaque saxis
saxa dedit, flamma expresso bis fulsit in imbri.
sic ubi multifidus ruptis e nubibus horror
effugit et tenebras nimbosque intermicat ignis
terrificique ruunt tonitrus elisaque noctem
lux dirimit, pavor ora virum, pavor occupat aures:
haud secus implevit pontum fragor; effluit imber
spumeus et magno puppem procul aequore vestit.
Advertere dei defixaque numina ponto,
quid scopulis praeclusa ratis, quid dura iuventus
expediat; pendet magnis favor ortus ab ausis.
prima coruscanti signum dedit aegide virgo
fulmineam iaculata facem. vixdum ardua cautes
cesserat, illa volans tenui per concita saxa
luce fugit; rediere  viris animique manusque,
ut videre viam: 'sequor, o quicumque deorum'
Aesonides 'vel fallis'  ait, praecepsque fragores
per medios ruit et fumo  se condidit atro.
coeperat hinc cedens  abductis montibus unda
ferre ratem pelagoque dies occurrere aperto.
sed neque permissis iam fundere rector habenis
vela, nec eniti remis pote, cum super adsunt
Cyaneae. premit umbra ratem, scopulique feruntur
comminus. hic Iuno  praecepsque ex aethere Pallas
insiliunt pariter scopulos: hunc nata coercet,
hunc coniunx Iovis; ut valido qui robore tauros
sub iuga et invito detorquet in ilia cornu.
inde, velut mixtis Vulcanius ardor harenis 
verset aquas, sic ima fremunt, fluctuque coacto
angitur et clausum scopulos super effluit aequor.
contra omnes validis tenui discrimine remis
pergere iter mediosque ratem transferre per ictus; 
saxa  sed extremis tamen increpuere corymbis,
parsque (nefas) deprensa iugis; nam cetera caelo
debita. conclamant Minyae, latera utraque quippe
dissiluisse  putant. fugit ipse novissimus ictus
Tiphys et e  mediis sequitur freta rapta ruinis;
nec prius obsessum scopulis respexit ad aequor
aut sociis temptata quies, nigrantia quam iam
litora longinquique exirent flumina Rhebae. 
tunc fessas posuere manus, tunc arida anheli
pectora, discussa quales formidine Averni
Alcides Theseusque comes pallentia iungunt
oscula, vix primis  amplexi luminis oris.
	  Nec vero ipse metus curasque resolvere ductor,
sed maria aspectans 'heu qui datus iste deorum
sorte labor nobis. serum ut veniamus ad amnem
Phasidis et mites' inquit 'dent vellera Colchi,
unde per hos iterum montes fuga?' talia fundit,
imperio fixos  Iovis aeternumque revinctos
nescius. id  fati certa nam lege manebat,
siqua per hos undis umquam ratis isset apertis.
Tum freta, quae longis fuerant impervia saeclis,
ad subitam stupuere ratem,  Pontique iacentis
omen solum regesque patent gentesque repostae.
non alibi effusis cesserunt longius undis
litora, nec tantas quavis  Tyrrhenus et Aegon
volvat aquas, geminis et desint Syrtibus undae.
nam super huc vastos tellus quoque congerit amnes.
non  septemgemini memorem quas exitus Histri,
quas Tanais flavusque  Tyres Hypanisque Novasque
addat opes, quantosque sinus Maeotia laxent
aequora. flumineo sic agmine fregit  amari
vim salis hinc Boreae cedens glaciantibus  auris
Pontus et exorta facilis concrescere bruma.
utque vel immotos ursae rigor invenit  amnes
vel freta versa vadis, hiemem sic unda per omnem
aut campo iacet aut tumido riget  ardua fluctu,
atque hac Europam curvis anfractibus urget, 
hac  Asiam Scytbicum specie sinuatus in arcum.
illic umbrosae semper stant aequore nubes
et non certa dies, primo nec sole profundum
solvitur aut vernis cum lux aequata tenebris,
sed redit extremo tandem in sua litora tauro.
Iam Mariandynis advertit puppis harenis,
atque celer terras regemque exquirit Echion
dicta ferens, lectos (fama est si nominis umquam)
Haemoniae subiisse viros, det litora fessis.
adproperat Lycus auditis laetatus Achivis,
ac simul Aesoniden omnemnque in regia turbam
tecta trahit modo Bebryciis praefixa tropaeis,
mitis et in mediis effatur talia Grais:
'haud temere est: fato divum reor ad mea vectos
litora vos, odium quibus atque eadem ira  furentis
Bebryciae saevaque pares de gente triumphi.
certa fides animis, idem quibus incidit hostis. 
nos quoque, nos Amycum, tanto procul orbe remoti,
sensimus et saevis frater mihi fusus harenis.
ultor ego, atque illuc cunctis accensus in armis
tunc aderam, cum vos mediis contenta ferebant
vela fretis. ilium in sanie taboque recenti
vidimus aequoreo similem per litora monstro.
nec vero praecepta  mihi suprema tyranni
fata queror bellove magis laetarer et armis
procubuisse meis, quam lege quod occidit ultus 
ipse sua meritoque madent quod sanguine  caestus.'
excipit Aesonides 'tuus ergo in montibus ignis
ille? tuas acies medio de gurgite vidi?'
fatur, et ostentans prolem Iovis 'hic tibi Pollux
en' ait, 'inviso solvit cui  pectore poenas.'
ille virum circa mirantia Iumina volvit.
festa dehinc mediis ineunt convivia tectis
communesque vocant superos, quorum eruta nutu
Bebrycia, et votis pariter praedaque  fruuntur."
8,Valerius Flaccus,argon_1,"Prima deum magnis canimus freta pervia natis 
fatidicamque ratem, Scythici quae Phasidis oras
ausa sequi mediosque inter iuga concita cursus
rumpere flammifero tandem consedit Olympo.
Phoebe, mone, si Cymaeae mihi conscia vatis
stat casta cortina domo, si laurea digna
fronte viret; tuque o, pelagi cui maior aperti
fama, Caledonius postquam tua carbasa vexit
Oceanus Phrygios prius indignatus Iulos,
eripe me populis et habenti  nubila terrae,
sancte pater, veterumque fave veneranda canenti
facta virum. versam proles tua pandet  Idumen
(namque potest ): Solymo nigrantem pulvere fratrem
spargentemque faces et in omni turre furentem.
ille tibi cultusque deum delubraque gentis 
instituet, cum tu,  genitor, lucebis ab omni
parte poli, neque iam  Tyriis Cynosura carinis
certior aut Grais Helice servanda magistris, 
sed tu signa dabis, sed  te duce Graecia mittet
et Sidon Nilusque rates. nunc nostra serenus
orsa iuves, haec ut Latias vox impleat urbes.
Haemoniam  primis Pelias frenabat ab annis,
iam gravis et longus populis metus:  illius amnes 
Ionium quicumque petunt, ille Othryn et Haemum
atque imum felix versabat vomere Olympum.
sed non ulla quies animo fratrisque paventi
progeniem divumque minas; hunc nam fore regi
exitio vatesque canunt pecudumque per aras
terrifici monitus iterant: super ipsius ingens
instat fama viri virtusque haut laeta tyranno.
ergo anteire metus iuvenemque exstinguere pergit
Aesonium letique vias ac tempora versat.
sed neque bella videt Graias neque monstra per urbes
ulla: Cleonaeo iam tempora clusus hiatu
Alcides; olim Lernae defensus ab angue
Areas, et ambobus iam cornua fracta iuvencis.
ira maris vastique placent discrimina ponti.
tum iuvenem tranquilla tuens  nec fronte timendus
occupat et fictis dat vultum et pondera dictis. 
'hanc mihi militiam, veterum quae pulchrior actis,
adnue daque animum. nostri de sanguine Phrixus
Cretheos ut patrias audis  effugerit aras.
hunc ferus Aeetes,  Scythiam Phasimque rigentem
qui colit (heu magni Solis pudor), hospita vina
nil nostri divumque memor. non nuntia tantum
fama refert: ipsum iuvenem tam saeva gementem,
ipsum ego, cum serus fessos  sopor alligat artus,
aspicio; lacera adsiduis namque illius umbra 
questibus et magni numen maris excitat Helle.
si mihi quae quondam vires, vel pendere poenas
Colchida iam et regis caput hic atque arma videres.
olim annis ille ardor hebet, necdum mea proles
imperio et belli rebus matura marique.
tu, cui iam curaeque vigent animique viriles,
i,  decus, et pecoris Nephelaei vellera Graio
redde tholo ac tantis temet dignare periclis.'
talibus hortatur iuvenem, propiorque  iubenti
conticuit, certus  Scythico concurrere ponto
Cyaneas, tantoque silet possessa dracone
vellera, multifidas regis quem filia linguas
vibrantem ex adytis cantu dapibusque vocabat 
et dabat ex terno  liventia mella veneno.
	 	 Mox taciti patuere doli nec vellera curae
esse viro, sed sese odiis immania cogi
in freta. qua iussos sed tandem  quaerere Colchos
arte queat? nunc aerii plantaria vellet
Perseos  aut curru saevos frenasse dracones
ardet, ut  ignaras Cereris qui vomere terras
imbuit  et flava quercum damnavit arista.
heu quid agat? populumne levem veterique tyranno
infensum atque olim miserantes Aesona patres
advocet? an socia Iunone et Pallade fretus
armisona superet magis et freta iussa capessat,
siqua operis tanti domito consurgere ponto
fama queat? tu sola animos mentesque peruris,
Gloria;  te viridem videt immunemque senectae
Phasidis in ripa stantem  iuvenesque vocantem.
tandem animi incertum  confusaque pectora firmat
relligio, tendensque pias ad sidera palmas
'omnipotens regina', inquit 'quam, turbidus atro
aethere  caeruleum quateret cum Iuppiter imbrem,
ipse ego praecipiti tumidum per Enipea nimbo
in campos et tuta tuli nec credere quivi
ante deam, quam te tonitru nutuque reposci
coniugis et subita raptam formidine vidi,
da Scythiam Phasimque mihi; tuque, innuba Pallas,
eripe me. vestris egomet tune vellera templis
illa dabo, dabit auratis et cornibus igni
colla  pater, niveique greges altaria cingent.'
Accepere  deae celerique per aethera lapsu
diversas petiere vias. in moenia pernix
Thespia  et ad carum Tritonia devolat Argum.
moliri hunc puppem iubet et demittere ferro
robora, Peliacas et iam comes exit in umbras. 
at Iuno Argolicas pariter Macetumque  per urbes
spargit inexpertos temptare parentibus austros
Aesoniden; iam stare ratem remisque superbam
poscere quos revehat rebusque in saecula tollat.
Omnis avet  quae iam bellis spectataque fama
turba ducum, primae seu quos in flore iuventae
temptamenta tenent necdum data copia rerum:
at quibus arvorum studiumque insontis aratri,
hos stimulant magnaque ratem per lustra viasque
visi  laude canunt manifesto in lumine Fauni
silvarumque deae atque elatis cornibus Amnes.
Protinus Inachiis ultro Tirynthius Argis 
advolat, Arcadio cuius flammata veneno
tela puer facilesque umeris gaudentibus arcus
gestat Hylas: velit ille quidem, sed dextera nondum
par oneri clavaeque capax. quos talibus amens
insequitur solitosque novat Saturnia questus:
'o utinam Graiae rueret  non omne iuventae
in nova fata decus, nostrique Eurystheos haec nunc
iussa forent. imbrem et tenebras saevumque tridentem
iam iam ego et inviti torsissem  coniugis ignem.
nune quoque nec socium nostrae columenve carinae
esse velim, Herculeis nec me umquam fidere fas sit
auxiliis comiti et tantum debere superbo.'
	 	 Dixit et Haemonias oculos detorquet ad undas.
fervere cuncta virum coetu, simul undique cernit
delatum nemus et docta resonare bipenni
litora; iam pinus gracili dissolvere lamna
Thespiaden iungique  latus lentoque sequaces
molliri videt igne trabes, remisque paratis
Pallada velifero quaerentem bracchia malo.
constitit ut longo moles non pervia ponto
puppis, et ut tenues subiere latentia cerae
lumina, picturae varios superaddit honores.
hic sperata ...  Tyrrheni tergore piscis
Peleos in thalamos vehitur Thetis; aequora delphin
corripit, illa sedet  deiecta in lumina palla
nec love maiorem nasci suspirat Achillen.
hanc Panope Dotoque soror laetataque fluctu
prosequitur nitidis  pariter Galatea lacertis
alta  petens: Siculo revocat de litore Cyclops.
contra ignis viridique  torus de fronde dapesque
vinaque et aequoreos inter cum coniuge divos
Aeacides, pulsatque chelyn post pocula Chiron.
parte alia Pholoe multoque insanus Iaccho
Rhoetus  et Atracia subitae de virgine pugnae.
crateres mensaeque volant araeque deorum
poculaque, insignis veterum labor. optimus hasta
hic Peleus, hic ense  furens agnoscitur Aeson;
fert gravis invito victorem Nestora tergo
Monychus, ardenti peragit Clanis Actora  quercu;
nigro Nessus equo fugit, adclinisque tapetis
in mediis  vacuo condit caput Hippasus auro.
Haec quamquam miranda viris stupet Aesone natus 
et  secum: 'heu miseros nostrum natosque patresque.
haccine nos animae faciles rate nubila contra
mittimur? in solum nunc saeviet Aesona pontus?
non iuvenem in casus eademnque pericula Acastum 
abripiam? invisae Pelias freta tuta carinae
optet et exoret nostris cum matribus undas.'
Talia cunctanti  laevum Iovis armiger aethra
advenit et validis fixam erigit  unguibus agnam.
at procul e stabulis trepidi clamore sequuntur
pastores fremitusque canum; citus occupat auras
raptor et Aegaei super effugit alta profundi.
accipit augurium Aesonides laetusque superbi
tecta petit Peliae. Drior huic turn regia proles
advolat amplexus fraternaque pectora iungens.
ductor ait: 'non degeneres, ut reris, Acaste,
venimus ad questus: socium te iungere coeptis
est animus; neque enim Telamon aut Canthus  et Idas
Tyndareusque puer mihi vellere dignior Helles.
o quantum terrae, quantum cognoscere caeli
permissum est, pelagus quantos aperimus in usus.
nunc forsan grave reris opus; sed laeta recurret
cum ratis et caram cum iam mihi reddet Iolcon,
quis pudor heu nostros tibi tune audire labores,
quam referam visas tua per suspiria gentes.'
Nec passus rex plura virum: 'sat  multa parato
in quaecumque vocas; nec nos' ait 'optume, segnes
credideris patriisve magis confidere regnis
quam tibi, si primos duce te virtutis honoris
carpere fraternae sedeatque  adcrescere famae.
quin ego, nequa metu nimio me cura parentis
impediat, fallam ignarum subitusque paratis 
tunc adero, primas linquet cum puppis harenas.'
dixerat. ille animos promissaque talia laetus
accipit et gressus avidos ad litora vertit.
	 	 At ducis imperiis Minyae monituque frequentes
puppem umeris subeunt et tento poplite proni
decurrunt intrantque fretum. non clamor anhelis
nauticus aut blandus testudine defuit Orpheus.
tum laeti statuunt aras. tibi, rector aquarum,
summus honor, tibi caeruleis in litore vittis 
et Zephyris Glaucoque bovem Thetidique iuvencam 
deicit Ancaeus. non illo certior alter
pinguia  letifera perfringere colla bipenni.
ipse ter aequoreo libans carchesia patri
sic ait Aesonides: 'o qui spumantia nutu
regna quatis terrasque salo complecteris omnes,
da veniam. scio me cunctis e gentibus  unum
inlicitas temptare vias hiememque mereri: 
sed non sponte feror, nec nunc mihi iungere montes
mens tamen aut summo deposcere fulmen Olympo.
ne Peliae te vota trahant: ille aspera iussa
repperit et Colchos in me luctumque meorum:
†illumetu  tantum 
non indignantibus undis
hoc caput accipias et pressam regibus alnum.'
sic fatus pingui cumulat libamine  flammam.
Protulit ut crinem  densis luctatus in extis
ignis et escendit  salientia viscera tauri,
ecce sacer totusque dei per litora Mopsus
immanis visu vittamque comamque per auras
surgentem laurusque rotat. vox reddita tandem,
vox horrenda viris; tum facta silentia vati:
'heu quaenam aspicio. nostris modo concitus  ausis
aequoreos vocat ecce deos Neptunus et ingens
concilium. fremere et legem defendere cuncti
hortantur. sic amplexu,  sic pectora fratris,
Iuno, tene; tuque o puppem ne desere, Pallas:
nunc patrui nunc flecte minas. cessere ratemque
accepere  mari. per quot discrimina rerum
expedior. subita cur pulcher harundine crines
velat Hylas? unde urna umeris niveosque per artus 
caeruleae vestes? unde haec tibi vulnera, Pollux?
quantus  tumidis taurorum e naribus ignis?
tollunt se galeae sulcisque ex omnibus hastae
et iam iamque umeri. quem circum vellera Martem
aspicio? quaenam aligeris secat anguibus auras
caede madens? quos ense ferit? miser eripe parvos,
Aesonide. cerno et thalamos ardere iugales.'
Iamdudum... Minyas ambage ducemque 
terrificat; sed enim contra Phoebeius Idmon, 
non pallore viris, non ullo horrore comarum 
terribilis, plenus fatis Phoeboque quieto,
cui genitor tribuit monitu praenoscere divum
omina, seu flammas seu lubrica comminus exta 
seu plenum certis interroget aera pennis,
sic sociis Mopsoque  canit: 'quantum augur Apollo
flammaque prima docet, praeduri plena laboris
cerno equidem, patiens sed quae ratis omnia  vincet.
ingentes durate animae dulcesque parentum
tendite ad amplexus.' lacrimae cecidere canenti,
quod sibi iam clusos invenit in ignibus Argos.
	 	 Vix ea fatus erat, iungit cum talia ductor
Aesonius: 'superum quando consulta videtis,
o socii (quantisque datur spes maxima coeptis!)
vos quoque nunc vires animosque adferte paternos.
non mihi Thessalici pietas culpanda tyranni
suspective doli: deus haec, deus omine dextro	
imperat; ipse suo voluit commercia mundo
Iuppiter et tantos hominum miscere labores.
ite, viri, mecum dubiisque evincite rebus,
quae meminisse iuvet  nostrisque nepotibus instent. 
hanc vero, socii, venientem litore laeti
dulcibus adloquiis ludoque educite noctem.'
paretur. molli iuvenes funduntur  in alga,
conspicuusque toris Tirynthius. exta ministri
rapta simul veribus Cereremque dedere canistris.
Iamque aderat summo decurrens vertice Chiron
clamantemque patri procul ostendebat  Achillen.
ut puer ad notas erectum Pelea voces
vidit et ingenti tendentem bracchia passu,
adsiluit caraque diu cervice pependit.
ilium nec valido spumantia pocula Baccho
sollicitant veteri nec conspicienda metallo
signa tenent; stupet in ducibus magnumque sonantes
haurit et Herculeo fert comminus ora leoni.
laetus at impliciti Peleus rapit oscula nati
suspiciensque polum 'placido si currere fluctu
Pelea vultis'  ait 'ventosque optare ferentes,
hoc, superi, servate caput. tu cetera, Chiron,
da mihi. te parvus lituos et bella loquentem
miretur;  sub te puerilia tela magistro
senator ferat et nostram festinet ad hastam.'
omnibus inde mero  calor additus: ire per altum
magna mente volunt. Phrixi promittitur absens
yellus et auratis Argo reditura corymbis.
Sol ruit et totum Minyis laetantibus undae
deduxere  diem. sparguntur litore curvo
lumina nondum ullis terras monstrantia nautis.
Thracius hie noctem dulci testudine vates
extrahit, ut steterit redimitus tempora vittis
Phrixus et iniustas contectus nubibus aras
fugerit Inoo linquens Athamanta Learcho;
aureus ut iuvenem miserantibus  intulit undis
vector et adstrictis ut sedit cornibus Helle.
septem Aurora vias totidemque  peregerat umbras
Luna polo, dirimique procul non aequore visa 
coeperat a gemina discedere  Sestos Abydo.
hic soror Aeoliden aevum mansura per omne
deserit, heu saevae nequiquam  erepta novercae.
illa quidem fessis longe petit umida palmis
vellera, sed bibulas urgenti pondere vestes
unda trahit levique manus labuntur ab auro.
quis tibi, Phrixe, dolor, rapido cum concitus aestu
respiceres miserae clamantia virginis ora
extremasque manus sparsosque per aequora crines.
	 	  Iamque mero ludoque modus, positique quietis
conticuere toris; solus quibus ordine fusis
impatiens somni ductor manet. hunc gravis Aeson
et pariter vigil Alcimede spectantque tenentque
pleni oculos. illis placidi sermonis Iason
suggerit adfatus turbataque pectora mulcet.
mox, ubi victa gravi ceciderunt lumina  somno,
visa coronatae fulgens tutela carinae
vocibus his instare duci: 'Dodonida quercum
Chaoniique  vides famulam Iovis. aequora tecum
ingredior, nec fatidicis avellere silvis
me nisi  promisso potuit Saturnia caelo.
tempus adest; age rumpe moras; dumque aequore toto
currimus, incertus si nubila duxerit  aether,
iam nunc mitte metus  fidens superisque mihique.'
dixerat. ille pavens, laeto quamquam omine divum,
prosiluit stratis. Minyas simul optulit omnis
alma novo crispans pelagus Tithonia Phoebo.
discurrunt transtris: hi celso cornua malo
expediunt, alii tonsas in marmore summo
praetemptant, prora funem legit Argus ab alta. 
Increscunt matrum gemitus et fortia languent
corda patrum; longis flentes amplexibus haerent.
vox tamen Alcimedes planctus super eminet omnis. 
femineis tantum illa furens ululatibus opstat,
obruat  Idaeam quantum tuba Martia buxum,
fatur et haec: 'nate  indignos aditure labores,
dividimur; nec ad hos animum  componere casus
ante datum, sed bella tibi terrasque timebam.
vota aliis facienda deis. si fata reducunt
te mihi, si trepidis placabile  matribus aequor,
possum equidem lucemque pati longumque timorem.
sin aliud Fortuna parat, miserere parentum,
Mors bona, dum metus est nec adhuc dolor. ei mihi,  Colchos
unde ego et avecti timuissem vellera Phrixi?
quos iam mente dies, quam saeva insomnia curis
prospicio. quotiens raucos  ad litoris ictus
deficiam Scythicum metuens pontumque polumque 
nec de te credam nostris ingrata serenis.
da, precor, amplexus haesuraque verba relinque
auribus et dulci iam nunc preme lumina dextra.'
talibus Alcimede maeret; sed fortior Aeson
attollens dictis animos: 'o si mihi sanguis,
quantus erat, cum signiferum cratera minantem 
non leviore Pholum  manus haec compescuit auro,
primus in aeratis posuissem puppibus arma
concussoque ratem gauderem tollere remo.
sed patriae valuere preces auditaque magnis
vota deis: video  nostro tot in aequore reges
teque ducem. tales, tales ego ducere suetus
atque sequi. nunc ille dies (det Iuppiter oro),
ille super, quo te Scythici regisque marisque
victorem atque umeros ardentem vellere rapto
accipiam cedamque tuae mea facta iuventae.'
sic ait. ille suo conlapsam pectore matrem
sustinuit magnaque senem cervice recepit.
	  Et iam finis erat. Zephyrumque ratemque morantis
solverat amplexus  tristi tuba tertia signo.
dant remo sua quisque viri, dant  nomina transtris.
hinc laevom Telamon pelagus tenet, altior inde
occupat Alcides aliud mare, cetera pubes
dividitur: celer Asterion, quem matre cadentem 
Piresius  gemino fovit pater amne Cometes,
segnior Apidani  vires ubi sentit Enipeus.
nititur hinc Talaus fratrisque Leodocus  urget
remo terga sui, quos nobile contulit Argos.
hinc quoque missus adest quamvis arcentibus Idmon 
alitibus;  sed turpe viro timuisse futura.
hic et Naubolides tortas consurgit in undas
Iphitus, hic patrium frangit Neptunius aequor
qui tenet undisonam Psamathen semperque patentem
Taenaron Euphemus, mollique a litore Pellae
Deucalion certus iaculis et comminus ense
nobilis Amphion, pariter quos edidit Hypso
nec potuit similes voluitve ediscere vultus.
tum valida Clymenus percusso pectore tonsa
frater et Iphiclus puppem trahit, et face saeva
in tua mox Danaos acturus saxa, Caphereu,
Nauplius, et tortum non a love fulmen Oileus
qui gemet,  Euboicas nato stridente per undas,
quique Erymanthei sudantem  pondere monstri
Amphitryoniaden Tegeaeo limine Cepheus
iuvit, et Amphidamas (at frater plenior actis 
maluit Ancaeo vellus contingere Phrixi)
tectus et Eurytion servato colla capillo,
quem pater Aonias reducem tondebit ad aras.
te quoque Thessalicae, Nestor, rapit in freta puppis
fama, Mycenaeis olim qui candida velis
aequora et instantes  mirabere mille magistros.
hic vates  Phoebique fides non vana parentis
Mopsus, puniceo cui circumfusa cothurno
palla imos ferit alba pedes vittataque fronte 
cassis et in summo laurus Peneia cono.
quin etiam Herculeo consurgit ab ordine Tydeus
Nelidesque Periclymenus, quem parva Methone
†felevis Elis equis et fluctibus obvius  Aulon
caestibus adversos viderunt frangere vultus. —
	  Tu quoque Phrixeos remo, Poeantie, Colchos
bis Lemnon visure petis, nunc cuspide patris
inclitus, Herculeas olim moture  sagittas. 
proximus hinc Butes Actaeis dives ab oris;
innumeras nam claudit apes longaque superbus
fuscat nube diem, dum plenas nectare cellas
pandit et in dulcem reges dimittit Hymetton.
insequeris casusque tuos expressa,  Phalere,
arma geris; patula  nam lapsus ab arbore parvum
te quater ardenti tergo  circumvenit anguis:
stat procul intendens dubium pater anxius arcum.
tune caelata metus alios gerit arma Eribotes . . . 
nec Peleus fretus soceris et coniuge diva
defuit, ac prora splendet tua  cuspis ab alta,
Aeacide: tantum haec aliis  excelsior hastis,
quantum Peliacas in vertice vicerat  ornos.
linquit et Actorides natum  Chironis in antro,
ut socius caro pariter meditetur Achilli
fila lyrae pariterque leves puer incitet hastas, ...
discat eques placidi conscendere terga magistri ... 
et quem fama genus non est  decepta Lyaei
Phlias  immissus patrios de vertice crines.
nec timet Ancaeum genetrix committere ponto,
plena tulit quem rege maris.  securus in aequor
haut minus Erginus, proles Neptunia, fertur,
qui maris insidias, clarae qui sidera noctis
norit et e clausis quem destinet Aeolus antris,
non metuat cui regna ratis, cui tradere caelum
adsidua Tiphys vultum lassatus ab Arcto.
taurea vulnifico portat celer aspera  plumbo
terga Lacon, saltem in vacuos ut bracchia ventos
spargat et Oebalium Pagaseia puppis alumnum 
spectet securo celebrantem litora ludo.
oraque Thessalico  melior contundere freno
vectorem pavidae Castor dum quaereret Helles,
passus Amyclaea pinguescere Cyllaron herba.
illis Taenario pariter tremit ignea fuco
purpura, quod gemina mater spectabile tela
duxit opus; bis Taygeton silvasque  comantes
struxerat, Eurotan molli bis fuderat auro;
quemque suus sonipes niveo de stamine portat
et volat amborum patrius de pectore cycnus.
at tibi collectas solvit iam fibula vestes
ostenditque umeros fortes spatiumque superbi
pectoris Herculeis aequum, Meleagre, lacertis.
hinc  numerosa phalanx, proles Cyllenia: certus
Aethalides subitas nervo redeunte sagittas
cogere; tu medios gladio bonus ire per hostes,
Euryte; nec patrio Minyis ignobilis usu,
nuntia verba ducis populis qui reddit,  Echion.
sed non, Iphi, tuis Argo reditura lacertis
heu celerem Scythica te maesta relinquet harena
cessantemque tuo lugebit in ordine remum.
te quoque dant campi tanto pastore Pheraei
felices, Admete; tuis nam pendit in arvis
Delius, ingrato Steropen quod fuderat arcu.
a quotiens famulo notis soror obvia silvis
flevit, ubi Ossaeae captaret frigora quercus
perderet  et pingui miseros Boebeide crines.
insurgit transtris et remo Nerea versat
Canthus, in Aeaeo volvet quem barbara cuspis
pulvere; at interea clari decus adiacet orbis,
quem genitor gestabat Abas: secat aurea fluctu
tegmina Chalcidicas fugiens Euripus harenas,
celsaque semiferum contorquens frena luporum
surgis ab ostrifero medius, Neptune, Geraesto. 
at  tibi Palladia pinu, Polypheme, revecto
ante urbem ardentis restat deprendere patris
reliquias, multum famulis pia iusta moratis,
si venias. breviore petit iam caerula remo
occupat et longe sua transtra novissimus Idas.
at frater magnos Lynceus servatur  in usus,
quem tulit Arene, possit qui rumpere terras
et Styga transmisso tacitam deprendere visu.
fluctibus e mediis terras dabit ille magistro
et dabit astra rati, cumque aethera Iuppiter umbra
perdiderit, solus transibit nubila Lynceus.
quin et Cecropiae proles vacat Orithyiae,
temperet ut tremulos Zetes fraterque ceruchos.
nec vero Odrysius transtris impenditur  Orpheus
aut pontum remo subigit, sed carmine tonsas
ire docet, summo passim ne gurgite pugnent.
donat et Iphiclo pelagus iuvenumque labores
Aesonides, fessum Phylace quem miserat aevo 
non iam operum in partem, monitus sed tradat ut acres
magnorumque viros qui laudibus urat avorum.
Arge, tuae tibi cura ratis, te moenia doctum
Thespia Palladio dant munere; sors tibi, nequa
parte trahat tacitum puppis mare fissaque fluctu 
vel pice vel molli conducere vulnera cera.
pervigil Arcadio Tiphys pendebat ab astro
Hagniades, felix stellis qui segnibus usum 
et dedit aequoreos caelo duce tendere cursus.
	  Ecce per obliqui rapidum compendia montis
ductor avens  laetusque dolis agnoscit Acastum
horrentem iaculis et parmae luce coruscum.
ille ubi se mediae per scuta virosque carinae
intulit, ardenti Aesonides retinacula ferro
abscidit; haut aliter saltus vastataque pernix
venator cum lustra fugit dominoque timentem
urget equum, teneras compressans  pectore tigres,
quas astu rapuit pavido, dum saeva relictis
mater in adverso  catulis venatur Amano.
it  pariter propulsa ratis; stant litore matres
claraque vela oculis percussaque sole secuntur
scuta virum, donec iam  celsior arbore pontus
immensusque  ratem spectantibus abstulit aer.
Siderea tune arce pater pulcherrima Graium 
coepta tuens tantamque operis consurgere molem
laetatur; patrii neque enim probat otia regni.
una omnes gaudent superi, venturaque mundo
tempora aquaeque  vias cernunt sibi crescere Parcae.
sed non et Scythici genitor discrimine nati
intrepidus tales fundit Sol pectore voces:
'summie sator, cui nostra dies volventibus annis
tot peragit reficitque vices, tuane ista voluntas?
Graiaque nunc undis duce te nutuque secundo
it ratis? an meritos fas est  mihi rumpere questus?
hoc metuens et nequa foret manus invida  nato,
non mediae telluris opes, non improba legi
divitis arva plagae (teneant uberrima Teucer
et Libys et vestri Pelopis domus): horrida saevo
quae premis arva gelu strictosque insedimus  amnes.
cederet his etiam et sese sine honore referret
ulterius, sed nube rigens ac nescia rerum 
stat super et nostros iam zona reverberat  ignes.
quid regio immanis, quid barbarus amnibus ullis
Phasis et aversis  proles mea gentibus obstat?
quid  Minyae meruere queri? num vellere Graio
vi  potitur? profugo quin agmina iungere Phrixo
abnuit Inoas ultro  nec venit ad aras,
imperii sed parte virum nataeque moratus
coningio videt e Graia nunc stirpe nepotes
et generos vocat et iunctas sibi sanguine terras.
flecte ratem motusque, pater, nec vulnere nostro
aequora pande viris: veteris sat conscia luctus
silva Padi  et viso flentes genitore sorores.'
adfremit his quassatque caput qui vellera dono 
Bellipotens sibi fixa videt, temptataque contra
Pallas et amborum gemuit Saturnia questus.
	  Tum genitor 'vetera haec nobis et condita pergunt
ordine cuncta suo rerumque a principe cursu
fixa manent; neque enim terris tum sanguis in ullis
noster erat, cum fata darem, iustique facultas
hinc mihi, cum  varios struerem per saecula reges.
atque  ego curarum repetam decreta mearum:
iam pridem regio, quae virginis aequor ad Helles
et Tanain tenus immenso descendit ab Euro,
undat equis floretque viris, nec tollere contra
ulla pares animos nomenque capessere bellis
ausa manus; sic fata, locos sic ipse fovebam.
adcelerat sed summa dies Asiamque labantem 
linquimus et poscunt iam me sua tempora Grai.
inde meae quercus tripodesque animaeque parentum
hanc pelago misere manum. via facta per undas
perque hiemes, Bellona, tibi. nee vellera tantum
indignanda manent propiorque ex virgine rapta
ille dolor, sed nulla magis sententia menti
fixa meae: veniet Phrygia nam pastor  ab Ida,
qui gemitus irasque pares et mutua Grais
dona ferat. quae  classe dehinc effusa procorum
bella, quot ad Troiam flentes hiberna Mycenas,
quot proceres natosque deum, quae robora cernes
oppetere et magnis Asiam concedere  fatis.
hinc Danaum de fine sedet gentesque fovebo
mox alias. pateant montes silvaeque lacusque
cunctaque claustra  maris; spes et metus omnibus esto.
arbiter ipse locos terrenaque summa movendo 
experiar, quaenam populis longissima cunctis
regna velim linquamque datas ubi certus habenas.'
tune oculos Aegaea refert ad caerula robur
Herculeum Ledaeque tuens genus atque ita fatur:
'tendite in astra, viri: mea  primum regia mundo
Iapeti post bella trucis Phlegramque  labores
imposuit: durum vobis iter et grave caeli
institui. sic ecce meus, sic orbe peracto
Liber et expertus terras remeavit Apollo.'
dixit et ingenti flammantem nubila sulco
direxit per inane facem, quae puppe propinqua
in bifidum discessit iter fratresque petivit
Tyndareos, placida et mediis in frontibus haesit
protinus amborum lumenque innoxia fundit
purpureum, miseris olim implorabile nautis.
Interea medio saevus permissa profundo
carbasa Pangaea Boreas speculatus ab arce
continuo Aeoliam Tyrrhenaque tendit ad antra
concitus. omne dei rapidis nemus ingemit alis,
strata Ceres, motusque niger sub praepete  pontus.
aequore Trinacrio refugique a parte  Pelori
stat rupes horrenda fretis: quot in aethera surgit
molibus, infernas totidem  demissa sub undas.
nec scopulos  aut antra minor iuxta altera tellus
cernitur. illam Acamans habitat nudusque Pyragmon, 
has nimbi ventique domos et naufraga servat
tempestas. hinc in terras latumque profundum
est iter, hinc  olim soliti miscere polumque
infelixque fretum (neque enim tune Aeolus  illis
rector erat, Libya cum rumperet  advena Calpen
Oceanus, cum flens Siculos Oenotria  fines
perderet et mediis intrarent montibus undae),
intonuit donec pavidis ex aethere ventis
omnipotens regemque dedit, quem iussa vereri
saeva cohors:  vix monte chalybs iterataque muris
saxa domant Euros. cum iam prohibere frementum
ora nequit, rex tune aditus et claustra refringit 
ipse volens placatque data fera murmura porta. 
nuntius hunc solio Boreas proturbat ab alto:
'Pangaea quod ab arce nefas' ait, 'Aeole, vidi.
Graia novam ferro molem commenta iuventus
pergit et ingenti gaudens domat aequora velo,
nec mihi libertas imis freta tollere harenis,
qualis eram nondum vinclis et carcere clausus.
hinc animi structaeque viris fiducia puppis,
quod Borean sub rege vident. da mergere Graios
insanamque ratem: nil me mea pignora  tangunt,
tantum hominum compesce minas, dum litora  iuxta
Thessala necdum aliae viderunt carbasa terrae.'
	  Dixerat. at  cuncti fremere intus et aequora venti
poscere. tum validam contorto  turbine portam
impulit Hippotades. fundunt se carcere laeti
Thraces equi Zephyrusque et  nocti concolor alas
nimborum cum prole Notus crinemque procellis
hispidus et multa flavus caput Eurus harena;
induxere hiemem raucoque ad litora tractu
unanimi freta curva ferunt nec sola tridentis
regna movent: vasto pariter ruit igneus aether
cum tonitru piceoque premit nox omnia caelo.
excussi manibus remi, conversaque frontem
puppis in oblicum resonos latus accipit ictus, 
vela super tremulum subitus volitantia malum
turbo rapit. qui tum Minyis trepidantibus horror,
cum picei  fulsere poli pavidamque coruscae
ante ratem cecidere faces, antemnaque laevo
prona dehiscentem cornu cum sustulit undam.
non hiemem missosque putant consurgere ventos
ignari, sed tale fretum. turn murmure maesto:
'hoc erat inlicitas temerare rudentibus undas
quod nostri timuere patres. vix litore puppem
solvimus, et quanto fremitu se sustulit Aegon.
hoccine Cyaneae concurrunt aequore cautes?
tristius an miseris superest mare? linquite, terrae,
spem pelagi  sacrosque iterum seponite fluctus.'
haec iterant segni flentes occumbere leto.
magnanimus spectat pharetras et inutile robur
Amphitryoniades; miscent suprema paventes
verba alii iunguntque manus atque ora fatigant
aspectu in misero toti,  cum protinus alnus
solvitur et vasto puppis mare sorbet hiatu.
illam huc atque illuc nunc torquens verberat Eurus, 
nunc stridens Zephyris aufert Notus; undique fervent
aequora, cum subitus trifida Neptunus in hasta
caeruleum fundo caput extulit. 'hanc mihi Pallas
et soror hanc' inquit 'mulcens mea pectora fletu
abstulerint; veniant Phariae Tyriaeque carinae
permissumque putent. quotiens mox rapta videbo
vela Notis plenasque malis clamoribus undas.
non meus Orion aut saevus Pliade Taurus
mortis causa novae. miseris tu gentibus, Argo, 
fata paras, nec iam  merito tibi, Tiphy, quietum
ulla parens volet Elysium manesque piorum.'
haec ait et pontum pater ac turbata reponit
litora depellitque Notos, quos caerulus horror
et madido gravis unda sinu longeque secutus
imber ad Aeoliam tendunt simul aequore portam. 
emicuit reserata dies caelumque resolvit
arcus et in summos redierunt nubila montes.
iam placidis ratis exstat aquis, quam gurgite ab imo
et Thetis et magnis Nereus socer erigit ulnis. 
ergo umeros ductor  sacro velatur amictu
Aesoniamque capit pateram, quam munere gaudens
liquerat hospitio pharetrasque rependerat auro
Salmoneus, nondum ille furens, qui  fingeret alti
quadrifida trabe tela Iovis contraque ruenti 
aut Athon aut Rhodopen maestae nemora ardua Pisae
aemulus et miseros ipse ureret Elidis  agros.
hac pelago libat latices et talibus infit:
'di, quibus undarum tempestatisque sonorae
imperium et magno penitus par regia  caelo,
tuque  fretum divosque pater sortite biformes,
seu casus nox ista fuit seu volvitur axis,
ut superum sic claret  opus, tollique vicissim
pontus habet, seu te subitae nova puppis imago
armorumque hominumque truces consurgere in iras
impulit, haec luerim satis et tua numina, rector,
iam fuerint meliora mihi. da reddere terris
has animas patriaeque amplecti limina  portae.
tum quocumque loco meritas  tibi plurimus aras
pascit honos, ubicumque rotis horrendus equisque 
stas, pater, atque  ingens utrimque fluentia Triton
frena tenet, tantus nostras condere  per urbes.'
dixerat haec. oritur clamor dextraeque sequuntur 
verba ducis. sic cum stabulis et messibus ingens
ira deum et Calabri  populator Sirius arvi
incubuit, coit agrestum manus anxia  priscum
in nemus, et miseris dictat pia vota sacerdos.
ecce autem molli Zephyros descendere lapsu
aspiciunt; volat immissis cava pinus habenis
infinditque salum et spumas vomit aere tridenti:
Tiphys agit tacitique sedent ad iussa ministri;
qualiter ad summi solium Iovis omnia circum
prona parata deo, ventique imbresque nivesque
fulguraque et tonitrus et adhuc in fontibus amnes.
	  At subitus curaque ducem metus acrior omni
mensque mali praesaga quatit, quod regis adortus
progeniem raptoque  dolis crudelis Acasto
cetera nuda neci medioque in crimine patrem
liquerit ac nullis inopem vallaverit armis,
ipse procul nunc tuta tenens; ruat omnis in illum 
quippe furor. nec vana pavet trepidatque futuris.
Saevit atrox Pelias inimicaque vertice ab alto
vela videt nee qua se ardens effundere possit.
nil animi, nil regna iuvant; fremit obice ponti
clausa cohors telisque salum facibusque coruscat.
haut secus, aerisona volucer cum Daedalus ora 
prosiluit iuxtaque comes brevioribus alis,
nube nova linquente domos, Minoia frustra
infremuit manus et visu lassatur inani
omnis eques  plenisque redit Gortyna pharetris.
quin etiam in thalamis primoque in limine Acasti 
fusus humo  iuvenis gressus et inania signa
ore premit sparsisque legens vestigia canis
'te quoque iam maesti forsan genitoris imago,
nate', ait 'et luctus subeunt suspiria nostri,
iamque dolos circumque trucis discrimina leti
mille vides. qua te, infelix, quibus insequar oris?
non Scythicas ferus ille domos nec ad ostia Ponti
tendit iter, falsae sed captum laudis amore
te, puer, in nostrae durus tormenta senectae
nune lacerat. celsis an si freta puppibus essent
pervia, non ultro iuvenes classemque decissem?
o domus, o freti nequiquam prole penates.' 
dixit et extemplo furiis iraque minaci
terribilis: 'sunt hic etiam tua vulnera,  praedo,
sunt lacrimae carusque parens.' simul aedibus altis
itque reditque fremens rerumque  asperrima versat:
Bistonas ad meritos cum cornua saeva Thyoneus 
torsit et infelix iam mille furoribus Haemus,
iam Rhodopes nemora alta gemunt, talem incita longis
porticibus coniunxque fugit natique Lycurgum.
Tartareo turn sacra  Iovi Stygiisque ferebat
manibus Alcimede tanto super auxia nato,
siquid ab excitis melius praenosceret umbris.
ipsum etiam curisque parem talesque prementem
corde metus ducit,  facilem tamen, Aesona coniunx.
in scrobibus cruor et largus Phlegethontis aperti 
stagnat honos, saevoque vocat grandaeva tumultu
Thessalis exanimes atavos magnaeque nepotem 
Pleiones. et iam tenues ad carmina vultus
extulerat maestosque tuens natumque nurumque
talia libato pandebat sanguine Cretheus:
'mitte metus, volat ille mari quantumque propinquat,
iam magis atque magis variis stupet Aea  deorum
prodigiis quatiuntque truces oracula Colchos.
heu quibus ingreditur fatis, qui gentibus horror
pergit. mox Scythiae spoliis nuribusque superbus
adveniet; cuperem ipse graves turn rumpere terras.
sed tibi triste nefas fraternaque turbidus arma
rex parat et saevos irarum concipit ignes.
quin rapis hine animam et famulos citus effugis  artus?
i, meus es, iam te in lucos pia turba silentum 
secretisque ciet volitans pater Aeolus arvis.' 
	  Horruits interea famulum clamore supremo
maesta domus, regemque fragor per moenia differt
mille ciere manus et iam dare iussa vocatis.
flagrantes aras vestemque nemusque sacerdos 
praecipitat, subitisque pavens circumspicit Aeson,
quid moveat. quam multa leo cunctatus in arta
mole virum rictuque genas et lumina pressit,
sic curae subiere  ducem, ferrumne capessat
imbelle atque aevi senior gestamina primi
an patres regnique acuat  mutabile vulgus.
contra effusa manus haerensque in pectore coniunx
'me quoque' ait 'casus comitem quicumque propinquat
accipies, nec fata traham natumque videbo
te sine, sat caeli patiens, cum prima per altum
vela dedit, potui quae tantum ferre dolorem.'
talia per lacrimas.  et iam circumspicit Aeson,
praeveniat quo fine minas, quae fata  capessat
digna satis: magnos obitus  natumque domumque
et genus Aeolium pugnataque poscere bella.
est etiam ante oculos aevi  rudis altera proles,
ingentes animos et fortia discere facta
quem velit atque olim leti meminisse paterni.
ergo sacra novat.  veteris sub nocte cupressi
sordidus et multa pallens ferrugine taurus
stabat adhuc, cui caeruleae per cornua vittae
et taxi frons hirta comis; ipse aeger anhelans
impatiensque  loci visaque exterritus umbra.
hunc sibi praecipuum gentis de more nefandae
Thessalis  in seros Ditis servaverat usus:
tergeminam cum placat eram Stygiasque supremo
obsecrat igne domos, iam iam exorabile retro
carmen agens; neque enim ante leves niger avehit umbras
portitor, et vinctae  primis stant faucibus Orci.
illum ubi terrificis superesse in tempore sacris 
conspexit, statuit leto  supremaque fatur
ipse manu tangens damnati cornua tauri:
'vos, quibus imperium Iovis et non segne peractum
lucis iter, mihi conciliis, mihi cognita bellis
nomina magnorum fama sacrata nepotum;
tuque, excite parens umbris, ut nostra videres
funera et oblitos superum paterere dolores,
da placidae mihi sedis iter meque hostia vestris
conciliet praemissa locis. tu, nuntia sontum
virgo Iovi, terras oculis  quae prospicis aequis,
ultricesque deae Fasque et grandaeva Furorum
poena parens, meritis regis succedite tectis
et saevas inferte faces. sacer effera raptet
corda pavor; nee sola mei gravia adfore nati
arma ratemque putet: classes et Pontica signa
atque indignatos temerato litore reges
mente agitet semperque metu decurrat ad undas
arena ciens; mors sera viam temptataque claudat
effugia et nostras nequeat praecurrere diras,
sed reduces iam iamque viros auroque coruscum
cernat iter. stabo insultans et ovantia contra
ora manusque feram. tum, vobis siquod inausum
arcanumque nefas et adhuc incondita  leti
sors superest, date fallaci pudibunda senectae
exitia indecoresque obitus. non Marte nec armis
aut nati, precor, ille mei  dignatus ut umquam
ense cadat; quae fida manus, quae cara suorum
diripiat laceretque senem nec membra sepulchro
contegat. haec noster de rege piacula sanguis
sumat et heu cunctae quas misit in aequora gentes.'— 
adstitit et nigro fumantia pocula  tabo
contigit ipsa gravi Furiarum maxima dextra;
illi avide exceptum pateris hausere cruorem.
	  Fit fragor; inrumpunt foribus qui saeva ferebant
imperia  et strictos iussis regalibus enses.
in media iam morte senes suffectaque leto
lumina et undanti revomentes  veste cruorem
conspiciunt; primoque rudem sub limine rerum
te, puer, et visa pallentem  morte parentum
diripiunt  adduntque tuis. procul horruit Aeson
excedens memoremque tulit sub nubibus umbram.
Cardine sub nostro rebusque abscissa  supernis
Tartarei sedet aula patris, non illa ruenti
accessura polo, victam si volvere molem
ingenti †iacet  ore Chaos, quod pondere fessam
materiem lapsumque queat consumere mundum.
hic geminae aeternum portae, quarum altera dura
semper lege patens populos regesque receptat;
ast aliam temptare nefas et tendere contra:
rara et sponte patet, siquando pectore ductor
vulnera nota gerens,  galeis praefixa rotisque
cui domus aut studium mortales pellere curas,
culta fides, longe metus atque ignota cupido,
seu venit in vittis castaque in veste sacerdos.
quos omnes lenis plantis et lampada quassans
progenies Atlantis agit. lucet  via late
igne dei, donee silvas et amoena piorum
deveniant  camposque, ubi sol totumque per annum
durat aprica dies thiasique chorique  virorum
carminaque et quorum populis iam nulla cupido.
has pater in sedes aeternaque moenia natum
inducitque nurum. tum porta quanta sinistra
poena docet maneat Pelian, quo limine monstrat.
mirantur tantos strepitus turbamque ruentem
et loca et infernos almae virtutis honores."
9,Valerius Flaccus,argon_3,"Tertia iam gelidas Tithonia solverat umbras 
exueratque polum;  Tiphyn placida alta vocabant.
it tectis Argoa manus, simul urbe profusi
Aenidae  caris socium digressibus haerent.
dant  Cererem lectumque pecus nec palmite Bacchum
Bithyno Phrygiove satum, sed quem sua noto
colle per angustae Lesbos freta suggerit Helles.
ipse agit Aesonidae iunctos ad litora gressus
Cyzicus abscessu lacrimans 
muneribus primas  coniunx Percosia vestes 
quas dabat et picto Clite  variaverat auro.
tum galeam et patriae telum insuperabile dextrae
addidit: ipse ducis pateras  et Thessala contra
frena capit manibusque datis iunxere nepotes. 
Tu  mihi nunc causas infandaque proelia, Clio,
pande virum; tibi  enim superum data, virgo, facultas
nosse animos rerumque vias. cur talia passus
arma, quid hospitiis iunctas concurrere dextras
Iuppiter? unde tubae nocturnaque movit Erinys?
Dindyma  sanguineis famulum bacchata lacertis
dum volucri quatit asper equo silvasque fatigat
Cyzicus, ingenti praedae deceptus amore
adsuetum Phrygias dominam vectare per urbes
oppressit  iaculo redeuntem ad frena leonem.
et nunc ille iubas captivaque postibus ora
imposuit, spolium infelix divaeque pudendum.
quae postquam Haemoniam tantae non immemor irae
aerisono de monte ratem praefixaque regum
scuta videt, nova monstra viro, nova funera volvit,
ut socias in nocte manus utque impia bella
conserat et saevis erroribus implicet urbem.
Nox erat et leni canebant aequora sulco,
et iam prona leves spargebant sidera somnos.
aura vehit; religant tonsas veloque Procnesson 
et 	te iam  medio flaventem, Rhundace, ponto
spumosumque legunt fracta Scylaceon ab  unda.
ipse diem longe solisque cubilia Tiphys
consulit, ipse ratem vento stellisque ministrat.
atque ilium non ante sopor luctamine tanto
lenit agens  divum imperiis; cadit inscia clavo
dextera, demittitque  oculos, solataque puppis
turbine flectit iter portuque refertur amico.
Ut notis adlapsa vadis, dant aethere longa 
signa tubae, vox et mediis emissa tenebris:
'hostis habet portus, soliti rediere Pelasgi.'
rupta quies; deus ancipitem lymphaverat urbem
Mygdoniae Pan iussa  ferens saevissima matris,
Pan nemorum bellique potens, quem lucis ab horis 
antra tenent; patet ad  medias per devia noctes
saetigerum latus et torvae coma sibila  frontis.
vox omnes super una tubas, qua conus et enses,
qua trepidis auriga rotis nocturnaque muris
claustra cadunt; talesque metus non Martia cassis
Eumenidumque comae, non tristis ab aethere Gorgo
sparserit aut tantis aciem raptaverit umbris. 
ludus et ille deo, pavidum praesepibus aufert
cum pecus et profugi sternunt dumeta iuvenci.
	  Ilicet ad regem clamor ruit. exilit altis 
somnia dira toris simulacraque pallida linquens 
Cyzicus. ecce super foribus Bellona reclusis
nuda latus passuque movens orichalca sonoro
adstitit et triplici pulsans fastigia crista
inde ciere  virum. sequitur per moenia demens
ille deam et fatis  extrema in proelia tendit,
qualis in Alciden et Thesea  Rhoetus iniqui
nube meri geminam Pholoen maioraque cernens
astra ruit, qualisve redit venatibus actis
lustra pater Triviamque canens umeroque Learchum 
advehit, at miserae declinant lumina Thebae.
iamque adeo nec porta ducem nec pone moratur
excubias sortita manus, quae prima furenti 
advolat; hinc alii subeunt, ut proxima quaeque
intremuit domus et motus accepit inanes.
At Minyas anceps fixit pavor; aegra virorum
corda labant, nec quae regio aut discrimina cernunt,
cur galeae  clipeique micent, num pervigil armis
donec et hasta volans immani  turbine transtris
insonuit monuitque ratem rapere obvia caeca
arma manu. princeps galeam constringit Iason
vociferans: 'primam bane nati, pater, accipe pugnam
vosque, viri, optatos huc adfore credite Colchos.'
Bistonas in medios ceu Martius exilit astris
currus, ubi ingentes animae clamorque tubaeque
sanguineae  iuvere deum, non segnius ille
occupat arva furens; sequitur vis omnis Achivum.
adglomerant latera, et densis thoracibus horrens
stat manus, aegisono quam nec fera pectore  virgo
dispulerit nec dextra Iovis Terrorque Pavorque,
Martis equi. sic contextis umbonibus urgent,
caeruleo veluti cum Iuppiter agmine nubem
constituit: certant zephyri frustraque rigentem 
pulsat utrimque notus; pendent mortalia longo
corda metu,  quibus illa fretis, quibus incidat arvis.
Hine manus infelix clamore  impellere magno
saxa facesque  atras et tortae pondera fundae;
fert sonitus immota phalanx irasque retentant,
congeries dum prima fluat. stellantia  Mopsus
tegmina et ingentem Corythi notat Eurytus umbram. 
restitit ille gradu seseque a lumine ferri
sustinuit, praeceps subitum ceu pastor ad amnem,
spumantem  nimbis fluctuque arbusta ruentem.
at  Tydeus 'en intentis quem viribus' inquit
'opperiar manibusque dari quem comminus optem;
quo steteris moriere loco.' subit ilia  cuspis
Olenii;  dedit ille sonum compressaque mandens
aequora purpuream singultibus expulit hastam.
ac velut in medio rupes latet horrida ponto,
quam super ignari numquam rexere magistri
praecipites impune rates, sic agmine caeco
incurrit strictis manus ensibus. occubat  Iron
et Cotys et Pyrno melior genitore Bienor.
	  At  magis interea diverso turbida motu
urbs agitur. Genyso coniunx amoverat arma;
ast illi subitus ventis vivoque reluxit
torre  focus; telis gaudes, miserande, repertis.
linquit et undantes mensas infectaque pernox
sacra Medon; chlamys imbelli circumvenit ostro
torta manum, strictoque vias praefulgurat ense.
talis in arma ruit, nec vina dapesque remota, 
statque loco torus, †in quo omen† mansere  ministri.
inde vagi nec tela modis nec casibus isdem 
conseruere manum et longe  iacuere perempti.
ecce gravem nodis pinguique bitumine quassans
lampada turbata Phlegyas decurrit  ab urbe.
ille leves de more manus aciemque Pelasgum
per noctem remeasse ratus  pulsumque requirens
saepe sibi vano Thamyrim  clamore petebat
arduus et late fumanti nube coruscus;
quantus ubi immenso prospexit ab aethere Typhon
igne simul ventisque rubens, quem Iuppiter alte
crine tenet; trepidant diro sub lumine  puppes.
tollitur hinc tentoque  ruit Tirynthius arcu
pectore certa regens adversa spicula flamma:
per piceos accensa globos et pectus harundo
per medium contenta fugit; ruit ille comanti
ore facem  supra, maiorque apparuit ignis.
Ambrosium Peleus, ingentem Ancaeus Echeclum 
sternit et elatae propius succedere dextrae
Telecoonta sinit †delicataque†  ora securi
disiecit cervice tenus. simul aspera victor
cingula sublustri vibrantia detrahit umbra,
'has, precor, exuvias et opima cadavera' Nestor 
'linquite' ait: 'ferro potius mihi dextera, ferro
navet opus', prensumque manu detruncat Amastrum 
diversasque simul socios  invadere  turmas
admonuit. pergunt rupta testudine fusi,
qua tenebrae campique ferunt. gravis invenit Ochum
Phlias  et trepido Pollux impingitur Hebro.
ipse super vultus taboque natantia  terga
dux campi Martisque potens, ut caeca profundo
currit hiems, Zelyn et Bronten  Abarimque relinquit
semineces: Glaucum sequitur Glaucumque ruentem
occupat et iugulo vulnus molitur aperto. 
ille manu contra telum tenet ultima frustra
verba ciens fixamque videt decrescere cornum.
hinc Halyn,  hinc rigido transcurrens demetit ense
Protin et  insignem cithara cantuque fluenti
Dorcea, qui dulci festis adsistere  mensis
pectine Bistoniae magnum post ausus alumnum.
nec pharetram aut acres ultra Tirynthius arcus
exercet, socia sed disicit  agmina clava.
ac veluti magna iuvenum cum densa securi
silva labat cuneisque  gemit grave robur adactis
iamque abies piceaeque ruunt, sic dura sub ictu
ossa virum malaeque sonant  sparsusque cerebro
albet ager. levis ante pedes subsederat †Hidmon;
occupat os barbamque viri clavamque  superne
intonat 'occumbes'  et 'nunc' ait 'Herculis armis,
donum ingens semperque tuis mirabile fatum.' 
horruit ille cadens nomenque agnovit amicum
primus et ignaris dirum scelus attulit umbris.
nee tibi Thessalicos tune profuit, Ornyte, reges
hospitiis aut mente moras fovisse  benigna
et laribus  sacrasse diem; procul advenit Idmon
oblatumque ferit, galeam cristasque rubentes,
heu tua  dona, gerens. quem te qualemque videbit
attonitus, Crenaee, parens. en frigidus orbes
purpureos iam somnus obit, iam candor et anni
deficiunt vitaque fugit decus omne soluta:
desere nune nemus et Nympharum durus amores.
at diversa Sagen  turbantem fallere nervo
tum primum puer ausus Hylas (spes maxima bellis
pulcher  Hylas, si fata sinant, si prospera Iuno),
prostravitque virum celeri per pectora telo.
	  Accessere (nefas) tenebris fallacibus acti
Tyndaridae in sese: Castor prius ibat in ictus
nescius; ast illos nova lux subitusque diremit
frontis apex. tum Castor Ityn, qua caerulus ambit
balteus et gemini committunt ora dracones,
frater Hagen Thapsumque securigerumque Nealcen 
transigit et Canthi pallentem vulnere Cydrum.
torserat hic totis conisus viribus hastam
venatori Erymo, brevis hanc sed fata  ferentem
prodidit et piceo comitem miserata refulsit
Luna polo; cessere iubae, raptumque per auras
vulnus, et extrema sonuit cita cuspide cassis. 
Nisaeum Telamon et Ophelten vana sonantem
per clipei cedentis opus cratemque  trilicem,
qua stomachi secreta, ferit laetusque profatur:
'di, precor, hunc regem aut aeque delegerit alta
fors mihi gente satum, magnusque et flebilis urbi
conciderit.' super addit Aren fratremque Melanthum
Phoceaque Oleniden, Lelegum  qui pulsus ab oris
regis amicitiam et famuli propioris honores —
qua patiens non arte — tulit. nox alta cadentum
ingentes resonat  sonitus augetque ruinas:
ut magis Inarime, magis ut mugitor anhelat
Vesvius,  attonitas acer cum suscitat urbes ...
sic pugnae crebrescit  opus; neque enim ignea cedunt
astra loco, lentis  haeret nox conscia bigis.
Perge age Tartareae mecum semel omnia  noctis,
Musa, sequi. trepidam Phaethon adflavit ab alto
Tisiphonen, graviorque locos iam luce propinqua
umbra premit; non signa virum, non funera cernunt,
et rabie magis ora calent. vos prodite,  divae,
Eumenidum noctisque globos, vatique patescat
armorum fragor et tepidi singultibus agri
labentum atque acti Minyis per litora manes.
Cyzicus hic aciem vanis discursibus implet
fata trahens; iam pulsa sibi cessisse Pelasgum
agmina, iam passim vacuos disiecta per agros
credit ovans: tales habitus,  ea gaudia fingit
ira deum. fundo veluti cum Coeus in imo
vincla lovis fractoque trahens adamante catenas
Saturnum Tityumque vocat spemque aetheris amens 
concipit, ast ilium fluviis et nocte remensa
Eumenidum canis et sparsae iuba reppulit hydrae.
saevit acerba fremens tardumque a moenibus agmen
increpitat: 'numquamne dolor virtusque  subibit
nil ausas sine rege manus? at barbara buxus
si vocet et motis ululantia Dindyma sacris,
tune ensis placeatque furor, modo tela sacerdos
porrigat et iussa sanguis exuberet ulna.' 
talibus insultans iamdudum numine divae
deficit, infracti languescunt frigore  cursus,
corda pavent, audit fremitus irasque leonum 
cornuaque et motas videt inter nubila turres.
tune gravis et certo tendens stridore per umbram
Aesonii venit hasta ducis latumque sub imo
pectore rumpit iter. quam nunc incognita vellet
lustra sibi nullosque datos venatibus annos.
talia magnanimi diverso turbine fundunt
tela  viri sonitusque pedum suspectaque motu
explorant; prensant socios vocemque reposcunt. 
quod si tanta lues  seros durasset in ortus,
exstinctum genus et solas per moenia matres
vidisset stratamque dies in litore gentem.
	  Tum pater omnipotens tempus iam rege perempto
flectere fata ratus miserasque abrumpere pugnas,
supremam celeravit  opem nutuque sereno
intonuit, quem Nocte satae,  quem turbidus horret
Armipotens: tunc porta trucis coit infera belli. 
continuo dant terga metu versique  per agros
diffugiunt, quae sola salus; nec terga ruentum
mens Minyis conversa sequi: stetit anxia virtus.
ecce autem primo  iam spargere lumine portus
orta dies notaeque (nefas) albescere turres.
'di maris' attonito conclamat ab agmine Tiphys,
'ut mea fatali damnastis pectora somno.
heu socii quantis complerunt litora monstris.'
illi autem neque adhuc gemitus neque conscia facti
ora levant; tenet exsangues rigor horridus artus;
ceu pavet ad crines et tristia Pentheos ora
Thyias, ubi impulsae iam se deus agmine matris
abstulit et caesi vanescunt cornua tauri.
nec minus effusi grandaevum ad litora vulgus,
ut socias videre manus, dare versa retrorsus
terga metu. dextram tendens proclamat Iason
'quos  fugitis? vellem hac equidem me strage meosque
procubuisse magis. deus haec, deus asper utrisque
implicuit. sumus en  Minyae, sumus hospita turba.
cur etiam flammas  miserosque moramur honores?'
Tum super exsangues confertae  caedis acervos
praecipiti plangore ruunt; agnoscit in alta
strage  virum sua texta parens, sua munera coniunx.
it  gemitus toto sinuosa per aequora caelo.
pars tenuis flatus et adhuc stridentia prensant 
volnera, pars sera componunt lumina dextra.
at vero in mediis exsangui rege reperto
aggeribus, tristi sileant ceu cetera planctu,
sic famulum matrumque dolor, sic omnis ad unum
versa manus. circa lacrimis ac mentibus aegri
stant Minyae deflentque nefas et cuspidis ictus
Aesoniae sortemque ducis solantur acerbam.
ille ubi concretes pingui iam sanguine crines
pallentesque genas infractaque pectore caro
tela  neque hesternos agnovit in hospite vultus,
ingemit atque artus fatur complexus amicos:
'te tamen ignarum tanti,  miserande, furoris
nox habet et nullo testantem foedera questu:
at mihi luctificum venit iubar. hic  quibus adsum
colloquiis, cui me hospitio Fortuna revexit?
exstinguine mea (fatis id  defuit unum)
speravi te posse manu? talisve reliqui
has ego, amice, domos? quod si iam bella manebant
et placitum hoc superis, nonne haec mea iustius essent 
funera? meque tuus sine  crimine plangeret error,
nec Clarii nunc antra dei quercusque Tonantis
arguerem. talesne acies, talesne triumphos
sorte dabant? tantumque nefas mens conscia vatum
conticuit, patriae exitium crudele senectae
et tot acerba canens? heu divis visa sinistris
regna mihi. quinam reditus? quae me hospita tellus
accipiet? quae non primis prohibebit  harenis?
invidere dei, ne Phasidis arva remoti
et Scythicas populatus opes  haec rursus adirem
litora neve tuos irem tune ultor in hostes.
fas tamen est conferre genas, fas iungere tecum
pectora et exsangues miscere amplexibus artus.
vos age funereas ad litora volvite silvas
et socios lustrate rogos; date debita caesis
munera,  quae nostro misisset Cyzicus igni.'
	  Parte alia Clite laceras super ora mariti
fusa comas misera in planctus vocat agmina matrum
fatur et haec: 'primis coniunx ereptus in annis
cuncta trahis; necdum suboles nec gaudia de te
ulla mihi, quis maesta tuos nunc, optime, casus
perpeterer tenui luctum solamine fallens.
Mygdonis  arma patrem funestaque proelia nuper
natales  rapuere domos, Triviaeque potentis
occidit arcana genetrix absumpta sagitta:
tu, mihi qui coniunx pariter fraterque parensque
solus et a prima fueras spes una iuventa,
deseris heu, totamque deus simul impulit urbem.
ast ego non media te saltem,  Cyzice, vidi
tendentem mihi morte manus aut ulla monentis
verba tuli; quin te  thalamis modo questa morari
heu talem tantique metus secura recepi.'
illam vix gemino  maerens cum Castore Pollux
erigit haerentem compressaque colla trahentem.
Interea innumeras nudatis montibus urgent
certatim decorantque pyras et corpora  maesti
summa locant. vadit sonipes cervice remissa,
venatrix nec turba canum pecudumque morantur
funereae,  quae cuique manus, quae cura suorum,
quae fortuna fuit. medio rex aggere longe 
eminet; hunc crebris quatiens singultibus ora
adlevat Aesonides celsoque reponit in ostro.
dat pictas  auro atque ardentes murice vectes,
quas rapuit telis festina  vocantibus austris
Hypsipyle; galeam dilectaque cingula regi 
inicit. ille suam vultus conversus ad urbem
sceptra manu veterum retinet gestamen avorum.
nam quia nec proles alius nec denique sanguis,
ipse decus regnique refert insigne parenti. 
inde ter armatos Minyis referentibus  orbes
concussi tremuere rogi, ter inhorruit aether
luctificum clangente tuba; iecere supremo
tum  clamore faces; rerum labor omnis in auras
solvitur, et celsis conlucent aequora flammis.
scilicet haec illo iuvenem populosque manebant
tempore, Peliacis caderet cum montibus arbor;
hoc volucrumque minae praesagaque fulmina longo
acta mari tulerant. sed quis non prima refellat
monstra deum longosque sibi non auguret annos?
iamque solutus honos cineri, iam passibus aegris
dilapsae cum prole nurus, tandemque quiescunt
dissona pervigili planctu vada, qualiter arctos 
ad patrias  avibus medio iam vere revectis
Memphis et aprici statio silet annua Nili. 
At non inde dies nec quae magis  aspera curis
nox Minyas tanta caesorum  ab imagine solvit.
bis zephyri iam vela vocant: fiducia maestis
nulla viris, aegra adsiduo mens carpitur  aestu,
necdum omnes lacrimas atque omnia reddita caesis
iusta putant; patria ex oculis acerque  laborum
pulsus amor segnique iuvat frigescere luctu.
ipse etiam Aesonides, quamquam tristissima rerum
castiganda duci vultuque premenda sereno,
dulcibus indulget lacrimis aperitque dolorem.
tum secreta trahens Phoebeum ad litora Mopsum
'quaenam' ait 'ista lues, aut quae sententia divum?
decretusne venit fato pavor, an sibi  nectunt
corda moras? cur  immemores famaeque larisque
angimur? aut pariet quemnam haec ignavia finem?'
	  'Dicam' ait 'ac penitus causas labemque docebo'
Mopsus, et astra tuens 'non si mortalia membra
sortitusque breves et parvi tempora fati
perpetimur, socius superi quondam ignis Olympi,
fas ideo miseere neces ferroque morantes
exigere  hinc animas redituraque semina caelo.
quippe nec in ventos nec in ultima solvimur ossa:
ira manet duratque dolor. cum deinde tremendi
ad solium venere Iovis questuque nefandam
edocuere necem, patet ollis ianua leti
atque iterum remeare licet; comes una sororum
additur et pariter terras atque aequora lustrant.
quisque suos sontes inimicaque pectora poenis
implicat et varia meritos formidine pulsant.
at quibus invito  maduerunt sanguine dextrae,
si fors saeva tulit miseros, sed proxima culpae, 
hos variis mens ipsa modis agit, et sua carpunt
facta viros: resides et iam nil amplius ausi
in lacrimas humilesque metus aegramque fatiscunt
segnitiem, quos ecce vides. sed nostra requiret
cura viam. memori iam pridem cognita vati 
est procul ad Stygiae devexa silentia noctis
Cimmerium domus  et superis incognita tellus,
caeruleo tenebrosa situ, quo flammea numquam
Sol iuga sidereos nec mittit Iuppiter annos.
stant tacitae  frondes immotaque silva comanti
horret acerna  iugo; specus umbrarumque meatus
subter et  Oceani praeceps fragor arvaque nigro
vasta metu et subitae post longa silentia voces.
ensifer hic atraque sedens in veste Celaeneus
insontes errore luit culpamque remittens
carmina turbatos volvit placantia manes.
ille mihi quae danda forent  lustramina caesis
prodidit, ille volens Erebum terrasque retexit.
ergo ubi puniceas oriens accenderit  undas,
tu socios adhibe  sacris armentaque magnis
bina deis; me iam coetus accedere vestros
haut fas interea, donec lustralia pernox
vota fero. movet en gelidos Latonia currus:
flecte gradum, placitis  sileant age litora coeptis.'
Iamque sopor mediis tellurem presserat horis
et circum tacito volitabant somnia mundo,
cum vigil arcani speculatus tempora sacri
Ampycides petit adversis Aesepia  silvis
flumina et aequoreas pariter decurrit ad undas. 
hic sale purpureo vivaque nitentia lympha
membra novat seque horrificis  accommodat actis.
tempora tum vittis et supplice castus oliva
implicat et stricto designat litora ferro;
circum humiles aras ignotaque nomina divum
instituit silvaque super contristat opaca,
utque metum numenque loco sacramque quietem
addidit, ardenti nitidum iubar evocat alto.
	  Atque Argoa manus variis insignis in armis
ibat agens lectas aurata fronte bidentes.
Delius hic longe candenti veste sacerdos
occurrit ramoque vocat; iamque ipse recenti 
stat tumulo placida transmittens agmina lauro.
ducit et ad fluvios ac vincula  solvere monstrat
prima pedum glaucasque  comis praetexere frondes
imperat, hinc alte Phoebi surgentis ad orbem
ferre manus totisque simul procumbere campis.
tune piceae mactantur oves, prosectaque partim
pectora, per medios partem gerit obvius Idmon.
ter tacitos egere gradus, ter tristia tangens
arma simul vestesque virum lustramina ponto
pone iacit; rapidis adolentur cetera flammis.
quin etiam truncas nemorum  effigiesque virorum
rite locat quercus simulataque subligat arma.
huc Stygias transire minas iramque severi
sanguinis, his orat vigiles incumbere curas
atque ita lustrifico cantu vocat: 'ite, perempti,
ac memores abolete minas;  sint otia vobis,
sit Stygiae iam sedis amor; procul agmine nostro
et procul este mari cunctisque absistite bellis.
vos ego nec Graias umquam contendere ad urbes
nec triviis ululare velim, pecorique satisque
nullae ideo pestes nee luctifer ingruat  annus,
nec populi nostrive luant ea  facta minores.'
dixerat, et summas frondentibus intulit aris
libavitque dapes, placidi quas protinus angues,
umbrarum famuli, linguis rapuere coruscis.
Continuo puppem petere et considere transtris
imperat Ampycides nee visum vertere terrae:
exciderint quae gesta manu, quae debita fatis.
illi alacres pars arma locant, pars ardua raptis 
insternunt tabulata toris oriturque trementum
remorum sonus et laetae concordia vocis.
Iuppiter urgentem ceu summa Ceraunia nubem
cum pepulit movitque  iugis, fulsere repente
et nemora et scopuli nitidusque reducitur aether,
sic animi rediere viris, iamque ipse magister
nutat ab arce ratis remisque obsistere tendit. 
instaurant primi certamina liber amictu
Eurytus et dictis Talai  non territus Idas;
inde alii increpitant atque aequora pectore tollunt.
par gemitu pulsuque labor, versumque vicissim
mittitur in puppem remo mare. laetus  et ipse
Alcides 'quisnam hos vocat in certamina fluctus?'
dixit et intortis adsurgens arduus undis
percussit subito deceptum fragmine pectus,
atque in terga ruens Talaum fortemque Eriboten
et longe tantae securum Amphiona molis
obruit inque tuo posuit caput, Iphite, transtro.
Iam summas caeli Phoebus candentior  arces
vicerat et longas  medius revocaverat umbras:
tardior hine cessante viro quae  proxima Tiphys
litora quosque dabat densa trabe Mysia montes
advehitur. petit excelsas Tirynthius ornos;
haeret Hylas lateri passusque  moratur iniquos.
Ilium ubi Iuno poli summo de vertice puppem
deseruisse videt, tempus rata diva nocendi
Pallada consortem curis cursusque regentem,
nequa inde inceptis fieret mora, fallere prima
molitur caroque dolis avertere fratri.
tum sic adloquitur: 'procerum vi pulsus iniqua
germanique manu (repetis,  quo crimine) Perses
barbaricas iam movit opes Hyrcanaque signa.
Aeetes contra thalamis et virgine pacta
conciliate reges Scythicos, primusque coacta
advehit Albana Styrus gener agmina porta.
bellum ingens, atque ipse citis Gradivus habenis
fundit equos. viden Arctoo de cardine  quanta
tollat se nubes atque aequore  pendeat atro?
corripe prima vias; finem cum Phasidis alti
transierit Perses aciemque  admoverit urbi,
coepta refer paulumque (nefas)  et foedera necte
consiliis atque arte tua. sponde adfore reges
dis genitos, quis arma volens, quis agmina iungat.'
at virgo, quamquam insidias aestusque  novercae
sentiat et blandos quaerentem fingere vultus,
obsequitur tamen et iussas petit ocius oras.
	  Ingemuit Iuno tandemque silentia rumpit:
'en labor, en odiis caput  insuperabile nostris.
quam Nemeen tot fessa minis, quae †belua†  Lernae
experiar? Phrygiis ultro concurrere monstris
nempe virum et †pulchro†  reserantem Pergama ponto
vidimus. en ego nunc regum soror — et mihi gentis
ullus honos? iam tum indecores  iustaeque dolorum
primitiae  tenero superati protinus angues.
debueram nullos iuveni iam quaerere casus
victa nec ad tales forsan  descendere pugnas.
verum animis insiste tuis actumque ........
tende, pudor; mox et Furias Ditemque movebo.'  
haec ait et  pariter laevi iuga pinea montis
respicit ac pulchro venantes agmine Nymphas,
undarum nemorumque decus. levis omnibus arcus
et manicae virides et stricta myrtus habena, 
summo palla genu, tenui vagus innatat umbra 
crinis ad obscurae decurrens cingula mammae.
ipsa citatarum tellus pede plausa sororum
personat et teneris summittit gramina plantis. 
e quibus Herculeo Dryope percussa fragore,
cum fugerent iam tela ferae, processerat ultra
turbatum visura nemus, fontemque petebat
rursus et attonitos referebat ab Hercule vultus.
hanc delapsa polo piceaeque adclinis opacae
Iuno vocat prensaque manu sic blanda  profatur:
'quem tibi coniugio tot dedignata dicavi
Nympha procos, en Haemonia  puer adpulit alno,
clarus Hylas, saltusque tuos fontesque pererrat.
vidistis  roseis haec per loca Bacchus habenis
cum domitas acies et Eoi fercula  regni
duceret ac rursus thiasos et sacra moventem.
hunc tibi vel posito venantem pectine Phoebum
crede dari. quae spes Nymphis aufertur Achaeis,
praereptum quanto proles  Boebeia questu
audiet et flavi quam tristis nata Lycormae.'
sic ait et celerem frondosa per avia cervum
suscitat ac iuveni sublimem cornibus offert.
ille animos tardusque fugae longumque resistens
sollicitat suadetque pari contendere cursu.
credit Hylas praedaeque ferox ardore propinquae
insequitur; simul Alcides hortatibus urget
prospiciens; iamque ex oculis aufertur uterque,
cum puerum instantem quadripes fessaque minantem
tela manu procul ad nitidi spiracula fontis
ducit et intactas levis ipse superfugit undas.
hoc pueri spes lusa  modo est, nec tendere certat
amplius; utque artus et concita pectora sudor
diluerat, gratos avidus procumbit ad amnes. 
stagna vaga sic luce micant, ubi Cynthia caelo
prospicit aut medii transit rota candida Phoebi:
tale iubar diffundit aquis; nil umbra comaeque
turbavitque sonus surgentis ad oscula Nymphae.
illa avidas iniecta manus heu sera cientem
auxilia et magni referentem nomen amici
detrahit; adiutae prono nam pondere vires.
	  Iam pater umbrosis Tirynthius arcibus ornum 
depulerat magnoque iugi stridore  revulsam
terga super fulvi porrexerat horrida monstri
litora curva petens; alio nam calle reversum
credit Hylan captaque dapes auxisse  ferina.
sed neque apud socios structasque in litore mensas
unanimum videt aeger Hylan nec longius acrem
intendens aciem. varios hinc excitat aestus
nube mali percussus  amor, quibus haeserit oris,
quis tales impune moras casusve laborve
attulerit. densam interea  descendere noctem
iam maiore metu; turn vero et pallor et amens
cum piceo sudore rigor. ceu pectora nautis
congelat hiberni vultus Iovis agricolisve,
cum coit umbra minax, comitis sic adficit error
Alciden saevaeque monet meminisse novercae.
continuo, volucri ceu pectora tactus asilo
emicuit Calabris taurus per confraga saeptis
obvia quaeque ruens, tali se concitat ardens
in iuga senta fuga. pavet omnis conscia late
silva, pavent montes, luctu succensus acerbo
quid struat Alcides tantaque quid  apparet ira.
ille, velut refugi quem contigit  improba Mauri
lancea sanguineus vasto leo murmure fertur
frangit et absentem vacuis sub dentibus hostem,
sic furiis accensa gerens Tirynthius ora
fertur et intento decurrit montibus arcu.
heu miserae quibus ille feris,  quibus incidit usquam
immeritis per lustra viris. volat ordine nullo
cuncta petens: nunc ad ripas deiectaque saxis
flumina, nunc notas nemorum procurrit  ad umbras.
rursus Hylan et rursus Hylan per longa reclamat
avia: responsant silvae et vaga certat imago.
At sociis immota fides austrisque secundis
certa: morae est  nec parvus Hylas (quamquam omnibus aeque
grata rudimenta), Herculeo sub nomine pendent.
illum omnes lacrimis maestisque reposcere votis
incertique metu nunc longas litore voces
spargere nunc seris ostendere noctibus ignes.
ipse vel excelsi cum densa silentia montis
strata vel oblatis ductor videt aequora ventis,
stat lacrimans magnoque viri cunctatur amore. 
illius incessus habilemque ad terga pharetram,
illum inter proceres maestaeque silentia mensae
quaerit inops quondam ingenti comprensa trahentem 
vina manu et durae  referentem monstra novercae.
	  Nec minus interea crudelis iapyga Iuno
adsidue movet et primis cum solibus offert.
iamque morae impatiens cunctantes increpat ausus 
Tiphys et oblato monet  otia rumpere cursu.
ergo animum flexus dictis instantis Iason
concedit sociosque simul sic fatur ad omnes:
'o utinam, Scythicis struerem cum funera terris,
vox mihi mentitas tulerit Parnasia sortes,
agmine de tanto socium qui maximus armis
adforet, hune Iovis imperils fatoque teneri
ante procellosum scopulis errantibus aequor:
nee turn fama viri nec certior  extitit auctor.
verum agite et, dubiis variant quia  pectora curis,
consulite  et, motis seu vos via flatibus urget,
pergite et inceptos mecum revocate labores,
seu pluris  tolerare moras rursusque propinquis
quaesivisse iugis, pretium haut leve temporis acti.'
dixerat; at  studiis iamdudum freta iuventus
orat inire vias: unum tanto afore coetu,
nec minus in sese generis dextrasque potentes
esse ferunt. tali mentem pars maxima flatu
erigit et vana gliscunt praecordia lingua:
saltibus ut mediis tum demum laeta reducit
cerva gregem, tum gestit aper reboatque superbis
comminus ursa lupis, cum sese Martia tigris
abstulit aut curvo tacitus leo condidit antro.
at plus ingenti Telamon iam fluctuat ira
cum fremitu, saevisque serens modo  iurgia dictis
insequitur magnoque implorat  numina questu,
idem orans prensatque viros demissaque  supplex
haeret ad ora ducis: nil se super Hercule fari
sed socio quocumque, gemens quamquam aspera fama
iam loca iamque feras  per barbara litora gentes,
non alium contra Alciden, non pectora tanta
posse dari. rursum instimulat ducitque faventes
magnanimus Calydone satus, potioribus ille
deteriora fovens semperque inversa tueri
durus et haud ullis umquam superabilis aequis
rectorumve memor. 'non Herculis' inquit 'adempti,
sed tuus in seros haec nostra silentia questus
traxit honor, dum iura dares, dum tempora fandi.
septimus hie celsis descendit  montibus auster
iamque ratem Scythicis forsan statuisset in oris;
nos patriae immemores, maneant ceu nulla revectos
gaudia, sed duro saevae  sub rege Mycenae,
ad medium cunctamur iter. si finibus ullis
has tolerare moras et inania tempora possem,
regna hodie et dulcem sceptris Calydona tenerem
laetus opum pacisque meae, tutusque  manerem
quis genitor materque locis. quid deside terra
haeremus? vacuos cur lassant  aequora visus?
tu comitem Alciden ad Phasidis amplius arva
adfore,  tu socias ultra tibi rere pharetras?
non ea pax  odiis oblitave numine fesso
Iuno sui. nova Tartareo fors semine monstra
atque iterum Inachiis iam nuntius urget ab Argis.
non datur haec magni proles Iovis; at tibi Pollux
stirpe pares Castorque manent, at cetera divum
progenies, nec parva mihi fiducia gentis.
†et ego et† quocumque voces, †qua tegmina†  ferro
plura metam; tibi dicta manus, tibi quidquid  in ipso
sanguine erit, iamque hinc operum quae maxima posco.
scilicet in solis profugi stetit Herculis armis
nostra salus; nempe ora aeque mortalia cuncti
ecce gerunt; ibant  aequo nempe ordine remi.
ille vel insano iamdudum turbidus aestu
vel parta iam laude tumens consortia famae
despicit ac nostris ferri comes abnuit actis.
vos, quibus et virtus et spes in limine primo,
tendite, dum rerum patiens calor et rude membris
robur inest; nec enim solis  dare funera Colchis
sit satis et tota pelagus lustrasse iuventa.
spes mihi quae tali  potuit longissima casu
esse fuit; quiscumque virum perquirere silvis
egit amor; loca vociferans non ulla reliqui.
nunc quoque, dum vario nutat sententia motu,
cernere devexis redeuntem montibus opto.
sat lacrimis comitique datum,  quem sortibus aevi
crede vel in mediae raptum tibi sanguine pugnae.'
	  Talibus Oenides urget; simul incita dictis
heroum manus. ante omnes Argoa iubebat
vincla rapi Calais. furias miratur ovantum
Aeacides, multusque viri cunctantia corda
fert dolor, an sese comitem tam tristibus actis
abneget et celsi maerens petat ardua montis.
non tamen et gemitus et inanes desinit iras
fundere. 'quis terris pro Iuppiter' inquit 'Achaeis
iste dies, saevi capient quae gaudia Colchi.
non hi tum flatus, non ista superbia dictis,
litore cum patrio,  iam vela petentibus austris,
cunctus ad Alciden versus favor: ipse iuvaret,
ipse ducis curas meritosque subiret honores.
iamne animis, iam gente pares, atque inclita vulgi 
dextera? nulla fides, nulli super Hercule fletus?
nunc Porthaonides, nunc dux mihi Thracia proles?,
aspera nunc pavidos contra ruit agna leones?
bane ego magnanimi spolium Didymaonis hastam,
quae neque iam frondes virides nee proferet umbras,
ut semel est evulsa  iugis ac matre perempta
fida ministeria et duras obit horrida pugnas,
testor et hoc omni, ductor, tibi numine firmo:
saepe metu, saepe in tenui discrimine rerum
Herculeas iam serus opes spretique vocabis
arma viri,  nec nos tumida haec tum dicta iuvabunt.'
Talibus Aeacides socios terroribus  urgens
inlacrimat multaque comas deformat harena.
fata trahunt, raptusque virum certamine ductor
ibat et optenta mulcebat lumina palla.
hie vero ingenti repetuntur pectora luctu,
ut socii sedere locis nullaeque leonis
exuviae tantique vocant  vestigia transtri.
flet pius Aeacides, maerent Poeantia corda,
ingemit et dulci frater cum Castore Pollux.
omnis adhuc vocat Alciden fugiente carina,
omnis Hylan, medio pereuntia nomina ponto.
Dat procul interea toto  pater aequore signum
Phorcys et immanes intorto murice phocas
contrahit antra petens; simul et Massylus et una
Lyctius et Calabris redit armentarius arvis.
ilicet extremi nox litore Solis Hiberas
condidit alta domos et sidera sustulit axis. 
flumina conticuere, tacet cum flatibus  aequor.
Amphitryoniades nec quae nova lustra requirat,
nec quo temptet iter, comitis nec fata parenti
quae referat, videt, aut socios qua mente revisat. 
urit amor, solisque negat decedere  silvis.
non aliter gemitu  quondam lea prolis ademptae
terga dedit;  sedet inde viis inclusaque longo
pervigilant castella metu; dolor adtrahit orbes
interea et misero manat iuba sordida luctu."
10,Statius,theb_8,"Ut subitus vates pallentibus incidit umbris  letiferasque domos orbisque  arcana sepulti  rupit et armato turbavit funere manes,  horror habet cunctos, Stygiis mirantur in oris  tela et equos corpusque movum; nec enim ignibus artus conditus aut maesta niger adventabat ab urna,  sed belli sudore calens, clipeumque cruentis  foribus et scissi respersus pulvere campi,  necdum illum aut trunca lustraverat obvia taxo  Eumenis. aut furvo  Proserpina poste notarat coetibus adsumptum functis; quin comminus ipsa  Fatorum deprensa colus, visoque paventes  augure tunc demum rumpebant stamina Parcae,  illum et securi circumspexere fragorem  Elysii, et si quos procul ulteriore  barathro altera nox aliisque gravat plaga caeca tenebris,  tunc regemunt pigrique lacus ustaeque  paludes,  umbriferaeque fremit sulcator pallidus undae  dissiluisse novo penitus telluris hiatu  Tartara et admissos non per sua flumina manes. Forte sedens media regni infelicis in arce  dux Erebi populos poscebat crimina vitae,  nil hominum miserans iratusque omnibus umbris  stant Furiae circum variaeque ex ordine Mortes,  saevaque multisonas exsertat Poena catenas; Fata ferunt animas et eodem pollice damnant:  vincit opus. iuxta Minos cum fratre verendo  iura bonus meliora monet regemque cruentum  temperat; adsistunt lacrimis atque igne tumentes  Cocytos Phlegethonque, et Styx periuria divum arguit, ille autem supera compage soluta  nec solitus sentire metus expavit oborta  sidera, iucundaque offensus luce profatur:  quae superum labes inimicum impegit Averno  aethera? quis rupit tenebras vitaeque silentes admonet? unde minae ? uter haec mihi proelia fratrum?  congredior, pereant agedum discrimina rerum,  nam cui dulce magis? magno me tertia victum  deiecit Fortuna polo, mundumque nocentem  servo: nec iste meus dirisque en pervius astris inspicitur. tumidusne meas regnator Olympi  explorat vires? habeo iam quassa Gigantum  vincula et aetherium cupidos exire sub axem  Titanas miserumque patrem: quid me otia maesta  saevus et implacidam prohibet perferre quietem amissumque odisse diem? pandam omnia regna,  si placet, et Stygio praetexam Hyperiona caelo.  Arcada nec superis — quid enim mihi nuntius ambas  itque reditque domos? — emittam et utrumque tenebo  Tyndariden. cur autem avidis Ixiona frango verticibus? cur non exspectant Tantalon undae?  anne profanatum totiens chaos hospite vivo  perpetiar? me Pirithoi temerarius ardor  temptat et audaci Theseus iuratus amico,  me ferus Alcides, tunc cum custode remoto ferrea Cerbereae tacuerunt limina portae;  Odrysiis etiam pudet heu! patuisse querellis  Tartara: vidi egomet blanda inter carmina turpes  Eumenidum lacrimas iterataque pensa Sororum;  me quoque — sed durae melior violentia legis. ast ego vix unum, nec celsa ad sidera, furto  ausus iter Siculo rapui conubia campo:  nec licuisse ferunt; iniustaeque a Iove leges  protinus, et sectum genetrix mihi computat annum,  sed quid ego haec? i, Tartareas ulciscere sedes, Tisiphone; si quando novis asperrima monstris,  triste, insuetum, ingens, quod nondum viderit aether,  ede nefas, quod mirer ego invideantque Sorores,  atque adeo fratres — nostrique haec omina sunto  prima odii — , fratres alterna in vulnera laeto Marte ruant; sit, qui rabidarum more ferarum  mandat atrox hostile caput, quique igne supremo  arceat exanimes et manibus aethera nudis  commaculet: iuvet ista ferum spectare Tonantem.  praeterea ne sola furor mea regna lacessat, quaere deis qui bella ferat, qui fulminis ignes  infestumque Iovem clipeo fumante repellat.  faxo haud sit cunctis levior metus atra movere  Tartara, frondenti quam iungere Pelion Ossae.
dixerat; atque illi iamdudum regia tristis attremit oranti, suaque et quae desuper urguet  nutabat tellus: non fortius aethera vultu  torquet et astriferos inclinat Iuppiter axes. At tibi quos 
inquit, manes, qui limite praeceps  non licito per inane ruis?
subit ille minantem iam tenuis visu, iam vanescentibus armis,  iam pedes: exstincto tamen indecerptus  in ore  augurii perdurat honos, obscuraque fronti  vitta manet, ramumque tenet morientis olivae. si licet et sanctis hic ora resolvere fas est manibus, o cunctis finitor maxime rerum,  at mihi, qui quondam causas elementaque noram,  et sator, oro, minas stimulataque corda remulce,  neve ira dignare hominem et tua iura timentem,  nam nec ad Herculeos — unde haec mihi proelia ? —  raptus, nec venerem inlicitam — crede his insignibus — ausi  intramus Lethen: fugiat ne tristis in antrum Cerberus, aut nostros timeat Proserpina currus,  augur Apollineis modo dilectissimus aris,  testor inane chaos — quid enim hic iurandus Apollo? — ;  crimine non ullo subeo nova fata, nec alma sic merui de luce rapi; scit iudicis urna  Dictaei verumque potest deprendere Minos,  coniugis insidiis et iniquo venditus auro  Argolicas acies — unde haec tibi turba recentum umbrarum, et nostrae veniunt quoque funera dextrae —   non ignarus ini: subito me turbine mundi —  horret adhuc animus — mediis e milibus hausit  nox tua. quae mihi mens, dum per cava viscera terrae  vado diu pendens et in aere volvor operto? ei mihi! nil ex me sociis patriaeque relictum,  vel captum Thebis; iam non Lernaea videbo  tecta, nec attonito saltem cinis ibo parenti,  non tumulo, non igne miser lacrimisque meorum  productus, toto pariter tibi funere veni, nil istis ausurus equis; nec deprecor umbram  accipere et tripodum iam non meminisse meorum.  nam tibi praesagi quis iam super auguris usus,  cum Parcae tua iussa trahant? sed pectora flectas  et melior sis, quaeso, deis. si quando nefanda huc aderit coniunx, illi funesta reserva  supplicia: illa tua, rector bone, dignior ira.
accipit ille preces indignaturque moveri.  ut leo Massyli cum lux stetit obvia ferri,  tunc iras, tunc arma citat; si decidit hostis, ire supra satis est vitamque relinquere victo.  Interea vittis lauruque insignis opima  currus et egregiis modo formidatus in armis  luce palam, fusus nulli nullique fugatus,  quaeritur: absistunt turmae, suspectaque tellus omnibus, infidi miles vestigia campi  circuit, atque avidae tristis locus ille ruinae  cessat et inferni vitatur honore sepulcri,  nuntius hortanti diversa in parte maniplos  Adrasto, vix ipse ratus vidisse, Palaemon . advolat et trepidans — steterat nam forte cadenti  proximus inspectoque miser pallebat hiatu —  verte gradum, fuge, rector
ait, si Dorica saltem  terra loco patriaeque manent, ubi liquimus, arces,  non armis, non sanguine opus: quid inutile ferrum  stringimus in Thebas? currus humus impia sorbet  armaque bellantesque viros; fugere ecce videtur hic etiam, quo stamus, ager. vidi ipse profundae  noctis iter ruptaque soli compage ruentem  illum heu, praesagis quo nullus amicior astris, Oecliden, frustraque manus cum voce tetendi.  mira loquor, sulcos etiamnum rector equorum  fumantemque locum et spumis madida arva  reliquit.  nec commune malum est: tellus agnoscit alumnos,  stat Thebana acies.
stupet haec et credere Adrastus  cunctatur; sed Mopsus idem trepidusque ferebat Actor idem, iam  fama novis terroribus audax non unum cecidisse refert, sponte agmina retro  non exspectato revocantum more tubarum  praecipiant: sed torpet iter, falluntque ruentes genua viros; ipsique — putes sensisse — repugnant  cornipedes nulloque truces hortamine parent,  nec celerare gradum nec tollere lumina terra,  fortius incursant Tyrii, sed vesper opacus  lunares iam ducit equos; data foedere parvo maesta viris requies et nox auctura timores.  Quae tibi nunc facies, postquam permissa gemendi  copia? qui fletus galeis cecidere solutis?  nil solitum fessos iuvat; abiecere madentes,  sicut erant, clipeos, nec quisquam spicula tersit, nec laudavit equum, nitidae nec cassidis altam  compsit adornavitque iubam; vix magna lavare  vulnera et efflantes libet internectere plagas:  tantus ubique dolor, mensas alimentaque bello  debita nec pugnae suasit timor: omnia laudes, Amphiarae, tuas fecundaque pectora veri  commemorant lacrimis, et per tentoria sermo  unus: abisse deos dilapsaque numina castris. heu ubi laurigeri currus sollemniaque arma  et galeae vittatus apex? hoc antra lacusque Castalii tripodumque fides? sic gratus Apollo?  quis mihi sidereos lapsus mentemque sinistri  fulguris, aut caesis saliat quod numen in extis,  quando iter, unde morae, quae saevis utilis armis, quae pacem magis hora velit? quis iam omne futurum  proferet, aut cum quo volucres mea fata loquentur?  hos quoque bellorum casus nobisque tibique  praescieras, et — quanta sacro sub pectore virtus! —  venisti tamen et miseris comes additus armis,  et cum te tellus fatalisque hora vocaret, tu Tyrias acies adversaque signa vacasti  sternere; tunc etiam media de morte timendum  hostibus infestaque abeuntem vidimus hasta,  et nunc te quis casus habet? poterisne reverti  sedibus a Stygiis altaque erumpere terra? anne sedes hilares iuxta tua numina Parcas  et vice concordi discis ventura docesque?  an tibi felices lucos miseratus Averni  rector et Elysias dedit inservare volucres?  quidquid es, aeternus Phoebo dolor et nova clades semper eris mutisque diu plorabere Delphis,  hic Tenedon Chrysenque  dies partuque ligatam  Delon et intonsi eludet penetralia Branchi,  nec Clarias hac luce fores Didymaeaque quisquam  limina nec Lyciam supplex consultor adibit. quin et cornigeri vatis nemus atque Molosso  quercus anhela Iovi Troianaque Thymbra tacebit,  ipsi amnes ipsaeque volent  arescere laurus,  ipse nihil certum sagis  clangoribus aether praecinet, et nulla ferientur ab alite nubes. iamque erit ille dies, quo te quoque conseia fatis  templa colant reddatque tuus responsa sacerdos.
talia fatidico peragunt sollemnia regi,  ceu flammas ac dona rogo tristesque rependant  exsequias mollique animam tellure reponant. fracta dehinc eunetis aversaque pectora bello:  sic fortes Minyas subito cum funere Tiphys  destituit, non arma sequi, non ferre videtur  remus aquas, ipsique minus iam ducere venti.  iam fessi gemitu, paulatim et corda levavit exhaustus sermone dolor, nox addita curas  obruit et facilis lacrimis inrepere somnus.  At non Sidoniam diversa in parte per urbem  nox eadem: vario producunt sidera ludo  ante domos intraque, ipsaeque ad moenia marcent excubiae; gemina aera sonant Idaeaque terga  et moderata sonum vario spiramine buxus.  tune dulces superos atque omne ex ordine alumnum  numen ubique sacri resonant paeanes, ubique  serta coronatumque merum, nunc funera rident auguris ignari, contraque in tempore certant  Tiresian laudare suum; nunc facta revolvunt  maiorum veteresque canunt ab origine Thebas:  hi mare Sidonium manibusque adtrita Tonantis  cornua et ingenti sulcatum Nerea tauro, hi Cadmum lassamque bovem fetosque cruenti  Martis agros, alii Tyriam reptantia saxa  ad chelyn et duras animantem Amphiona cautes,  hi gravidam Semelen, illi Cythereia laudant  conubia et multa deductam lampade fratrum Harmoniam: nullis iam deest  sua fabula mensis,  ceu modo gemmiferum thyrso populatus Hydaspen  Eoasque domos nigri vexilla triumphi  liber et ignotos populis ostenderet Indos.  Tunc primum ad coetus sociaeque ad foedera mensae  semper inaspectum diraque in sede latentem Oedipoden exisse ferunt vultuque sereno  canitiem nigram squalore et sordida fusis  ora comis laxasse manu sociumque benignos  adfatus et abacta prius solacia passum, quin hausisse dapes insiccatumque cruorem  deiecisse genis, cunctos auditque refertque,  qui Ditem et Furias tantum et si quando regentem  Antigonen maestis solitus pulsare querellis,  causa latet, non hunc Tyrii fors prospera belli, tantum bella iuvant; natum hortaturque probatque,  nec vicisse velit; sed primos comminus enses  et sceleris tacito rimatur semina voto.  inde epulae dulces ignotaque gaudia vultu,  qualis post longae Phineus ieiunia poenae, nil stridere domi volucres ut sensit abactas —  necdum tota fides — hilaris mensasque torosque  nec turbata feris tractavit pocula pinnis.  Cetera Graiorum curis armisque iacebat  fessa cohors; alto castrorum ex aggere Adrastus lactificos tenui captabat corde tumultus, quamquam aeger senio, sed agit miseranda-potestas  invigilare malis, illum aereus undique clamor  Thebanique urunt sonitus, et amara lacessit  tibia, tum nimio voces marcore superbae incertaeque faces et iam male pervigil ignis,  sic ubi per fluctus uno ratis obruta somno  conticuit, pacique maris secura iuventus  mandavere animas: solus stat puppe magister  pervigil inscriptaque deus qui navigat alno. Tempus erat, iunctos cum iam soror ignea Phoebi  sensit equos penitusque cavam sub luce parata  Oceani mugire domum, seseque vagantem  colligit et leviter moto fugat astra flagello: concilium rex triste vocat, quaeruntque gementes,  quis tripodas successor agat, quo provida  laurus  transeat atque orbum vittae decus, haud mora, cuncti  insignem fama sancteque Melampode cretum  Thiodamanta volunt, quicum ipse arcana deorum  partiri et visas uni sociare solebat Amphiaraus aves, tantaeque haud invidus artis  gaudebat dici similem iuxtaque secundum,  illum ingens confundit honos inopinaque turbat  gloria et oblatas frondes submissus adorat,  seque oneri negat esse parem cogique meretur: sicut Achaemenius solium gentesque paternas  excepit si forte puer, cui vivere patrem  tutius, incerta formidine gaudia librat, an fidi proceres, ne pugnet volgus habenis,  cui latus Euphratae, cui Caspia limina mandet; sumere tunc arcus ipsumque onerare veretur  patris equum, visusque sibi nec sceptra capaci  sustentare manu nec adhuc implere tiaram.  Atque is ubi intorto signatus vellere crinem  convenitque deis, hilari per castra tumultu vadit ovans ac, prima sui documenta, sacerdos  Tellurem placare parat: nec futile maestis  id visum Danais, geminas ergo dicet aras  arboribus vivis et adulto caespite texi  imperat, innumerosque deae, sua munera, flores et cumulos frugum et quicquid novat impiger annus  addit et intacto spargens altaria lacte  incipit: o hominum divomque aeterna creatrix,  quae fluvios silvasque animarum et semina mundo  cuncta Prometheasque manus Pyrrhaeaque saxa gignis, et impastis quae prima alimenta dedisti  mutastique viris, quae pontum ambisque vehisque:  te penes et pecudum gens mitis et ira ferarum  et volucrum requies; firmum atque immobile mundi  robur inoccidui, te velox machina caeli aere pendentem vacuo, te currus uterque  circuit, o rerum media indivisaque magnis  fratribus! ergo simul tot gentibus alma, tot altis  urbibus ac populis, subterque ac desuper una suffieis, astriferumque domos Atlanta supernas ferre laborantem nullo vehis ipsa labore:  nos tantum portare negas, nos, diva, gravaris?  quod, precor, ignari luimus seelus? an quia plebes  externa Inachiis huc adventamus ab oris?  omne homini natale solum, nee te, optima, saevo tamque humili populos deceat distinguere fine  undique ubique tuos; maneas communis et arma  hinc atque inde feras; liceat, precor, ordine belli  pugnaees efflare animas et reddere caelo,  ne rape tam subitis spirantia corpora bustis, ne propera: veniemus enim, quo limite cuncti,  qua licet ire via; tantum exorata Pelasgis  siste levem campum, celeres neu praecipe Pareas.  at tu, care deis, quem non manus ulla nec enses  Sidonii, sed magna sinu Natura soluto, ceu te Cirrhaeo meritum tumularet hiatu,  sic amplexa coit, hilaris des, oro, precatus  nosse tuos, caeloque et vera monentibus aris  concilies, et quae populis proferre parabas,  me doceas: tibi saera feram praesaga, tuique numinis interpres te Phoebo absente vocabo.  ille mihi Delo Cirrhaque potentior omni,  quo ruis, ille adytis melior locus.
haec ubi dicta,  nigrantis terrae pecudes obscuraque mergit  armenta, ac vivis cumulos undantis harenae aggerat et vati mortis simulacra rependit.  Talia apud Graios, cum iam Mavortia contra  cornua, iam saevos fragor aereus excitat enses,  addit acerba sonum Teumesi e vertice crinem  incutiens acuitque tubas et sibila miscet Tisiphone: stupet insolito clangore Cithaeron  marcidus et turres carmen non tale secutae,  iam trepidas Bellona fores armataque pulsat  limina, iam multo laxantur cardine Thebae. turbat eques pedites, currus properantibus obstant,  ceu Danai post terga premant: sic omnibus alae  artantur portis septemque excursibus haerent.  Ogygiis it sorte Creon, Eteoclea mittunt  Neistae, celsas Homoloidas occupat Haemon,  Hypsea Proetiae, celsum fudere Dryanta Electrae, quatit Hypsistas manus Eurymedontis,  culmina magnanimus stipat Dircaea Menoeceus.  qualis ubi aversi secretus pabula caeli  Nilus et Eoas magno bibit ore pruinas,  scindit fontis opes septemque patentibus arvis in mare fert hiemes; penitus cessere fugatae  Nereides dulcique timent occurrere ponto.  Tristis at inde gradum tarde movet Inaeha pubes,  praecipue Eleae Lacedaemoniaeque cohortes  et Pylii; subitum nam Thiodamanta secuntur augure fraudati, necdum accessere regenti,  nec tua te, princeps tripodum, sola agmina quaerunt:  cuneta phalanx sibi deesse putat; minor ille per alas  septimus exstat apex. liquido velut aethere nubes invida Parrhasiis unum si detrahat astris, truncus honor Plaustri, nee idem riget  igne reciso  axis, et incerti numerant sua sidera nautae.  Sed iam bella vocant: alias nova suggere vires,  Calliope, maiorque chelyn mihi tendat Apollo,  fatalem populis ultro poscentibus horam admovet atra dies, Stygiisque emissa tenebris  Mors fruitur caelo bellatoremque volando  campum operit nigroque viros invitat hiatu,  nil vulgare legens, sed quae dignissima vita  funera, praecipuos annis animisque cruento ungue  notat; iamque in miseros pensum omne Sororum  scinditur, et Furiae rapuerunt licia Parcis.  stat medius campis etiamnum cuspide sicea  Bellipotens, iamque hos clipeum, iam vertit ad illos  arma ciens, aboletque domos, conubia, natos. pellitur et patriae et, qui mente novissimus exit,  lucis amor; tenet in capulis hastisque paratas  ira manus animusque ultra thoracas anhelus   conatur, galeaeque tremunt horrore comarum.  quid mirum caluisse viros? flammantur in hostem cornipedes niveoque rigant sola putria nimbo,  corpora ceu mixti dominis irasque sedentum  induerint: sic frena terunt, sic proelia poscunt  hinnitu tolluntque armos equitesque supinant. Iamque ruunt, primusque virum concurrere pulvis  incipit, et spatiis utrimque aequalibus acti adventant mediumque vident decrescere campum,  iam clipeus clipeis, umbone repellitur umbo,  ense minax ensis, pede pes et cuspide cuspis:  sic obnixa acies; pariter suspiria fumant, admotaeque nitent aliena in casside cristae.  pulcher adhuc belli vultus: stant vertice coni,  plena armenta viris, nulli sine praeside currus,  arma loco, splendent clipei pharetraeque decorae  cingulaque et nondum deforme cruoribus aurum. at postquam rabies et vitae prodiga virtus  emisere animos, non tanta cadentibus Haedis  aeriam Rhodopen solida nive verberat Arctos,  nec fragor Ausoniae tantus, cum Iuppiter omni  arce tonat, tanta quatitur nec grandine Syrtis, cum Libyae Boreas Italos niger attulit imbres,  exclusere diem telis, stant ferrea caelo  nubila, nec iaculis artatus sufficit aer.  hi pereunt missis, illi redeuntibus hastis,  concurrunt per inane sudes et mutua perdunt volnera, concurrunt hastae, stridentia funda  saxa pluunt, volucres imitantur fulgura glandes  et formidandae non una morte sagittae,  nec locus ad terram telis: in corpora ferrum  omne cadit; saepe ignari perimuntque caduntque.  casus agit virtutis opus: nunc turba recedit, nunc premit, ac vicibus tellurem amittit et aufert,  ut ventis nimbisque minax cum solvit habenas  Iuppiter alternoque adfligit turbine mundum:  stat caeli diversa acies, nunc fortior Austri, nunc Aquilonis hiemps, donec pugnante procella  aut nimiis hic vicit aquis, aut ille sereno.  Principium pugnae turmas Asopius Hypseus  Oebalias — namque hae magnum et gentile tumentes  Euboicum duris rumpunt umbonibus agmen — reppulit erepto cunei ductore Menalca.  hic et mente Lacon, crudi torrentis alumnus —  nec turpavit avos — hastam ultra pectus euntem,  ne pudor in tergo, per et ossa et viscera retro  extrahit atque hosti dextra labente remittit sanguineam: dilecta genis morientis oberrant  Taygeta et pugnae laudataque pectora  matri.  Phaedimon Iasiden arcu Dircaeus Amyntas  destinat: heu celeres Parcae! iam palpitat arvis  Phaedimus, et certi nondum tacet arcus Amyntae.  abstulit ex umero dextram Calydonius Agreus Phegeos: illa suum terra tenet improba ferrum  et movet; extimuit sparsa inter tela iacentem  praegrediens truncamque tamen percussit Acoetes.  Iphin atrox Acamas, Argum ferus impulit Hypseus,  stravit Abanta Pheres, diversaque volnera flentes  Iphis eques, pedes Argus, Abas auriga iacebant. Inachidae gemini geminos e sanguine Cadmi  occultos galeis — saeva ignorantia belli —  perculerant ferro; sed dum spolia omnia caesis eripiunt, videre nefas, et maestus uterque  respicit ad fratrem pariterque errasse queruntur. cultor Ion Pisae cultorem Daphnea Cirrhae  turbatis prostravit equis; hunc laudat ab alto  Iuppiter, hunc tardus frustra miseratur Apollo. Ingentes Fortuna viros inlustrat utrimque  sanguine in adverso: Danaos Cadmeius Haemon   sternit agitque, furens sequitur Tyria agmina Tydeus;  Pallas huic praesens, illum Tirynthius implet,  qualiter hiberni summis duo montibus amnes franguntur geminaque cadunt in plana ruina:  contendisse putes, uter arva arbustaque tollat  altius aut superet pontes; ecce  una receptas  confundit iam vallis aquas; sibi quisque superbus  ire cupit, pontoque negant descendere mixti. Ibat fumiferam quatiens Onchestius Idas  lampada per medios turbabatque agmina Graium,  igne viam rumpens; magno quem comminus ictu  Tydeos hasta feri dispulsa casside fixit,  ille ingens in terga iacet, stat fronte superstes lancea, conlapsae veniunt in tempora flammae,  prosequitur Tydeus: saevos ne dixeris Argos,  igne tuo, Thebane — rogum concedimus — arde!
inde, velut primo tigris gavisa cruore  per totum cupit ire pecus, sic Aona saxo, ense Pholum, Chromin ense, duos Helicaonas hasta  transigi, Aegaeae veneris quos Maera sacerdos  ediderat prohibente dea; vos praeda cruenti  Tydeos, it saevas etiamnum mater ad aras.  Nec minus Herculeum contra vagus Haemona ducit sanguis: inexpleto rapitur per milia ferro, nunc tumidae Calydonis opes, nunc torva Pylenes  agmina, nunc maestae fundens Pleuronis alumnos,  donec in Olenium fessa iam cuspide Buten  incidit, hunc turmis obversum et abire vetantem adgreditur; puer ille, puer malasque comamque  integer, ignaro cui tunc Thebana bipennis  in galeam librata venit: finduntur  utroque  tempora dividuique cadunt in bracchia crines,  et non hoc metuens inopino limine vita exsiluit. tunc flavum Hypanin flavumque Politen —  ille genas Phoebo, crinem hic pascebat Iaccho:  saevus uterque deus — victis Hyperenora iungit  conversumque fuga Damasum; sed lapsa per armos  hasta viri trans pectus abit parmamque tenenti excutit et summa fugiens in cuspide portat.  Sterneret adversos etiamnum Ismenius Haemon  Inachidas — nam tela regit viresque ministrat  Amphitryoniades — saevum sed Tydea contra  Pallas agit. iamque adverso venere favore comminus, et placido prior haec Tirynthius ore:  fida soror, quaenam hunc belli caligine nobis  congressum fortuna tulit? num regia Iuno  hoc molita nefas? citius me fulmina contra  — infandum! — ruere et magno bellare parenti aspiciat, genus huic — sed mitto agnoscere, quando  tu diversa foves, nec si ipsum comminus Hyllum  Tydeos hasta tui Stygioque ex orbe remissum  Amphitryona petat; teneo aeternumque tenebo, quantum haec diva manus, quotiens sudaverit aegis  ista mihi, duris famulus dum casibus omnes lustro vagus terras; ipsa heu! comes invia mecum  Tartara, ni superos Acheron excluderet, isses.  tu patriam caelumque mihi, quis tanta relatu  aequet? habe totas, si mens excidere, Thebas. cedo equidem veniamque precor.
sic orsus abibat.  Pallada mulcet honos: rediit ardore remisso  voltus et erecti sederunt pectoris angues.  Sensit abesse deum, levius Cadmeius Haemon  tela rotat nulloque manum cognoscit in ictu. tunc magis atque magis vires animusque recedunt,  nec pudor ire retro; cedentem Acheloius heros  impetit, et librans uni sibi missile telum  direxit iactus, summae qua margine parmae  ima sedet galea et iuguli vitalia lucent. nec frustrata manus, mortemque invenerat hasta;  sed prohibet paulumque umeri libare sinistri  praebuit et merito parcit Tritonia fratri,  ille tamen nec stare loco nec comminus ire  amplius aut voltus audet perferre cruenti Tydeos; aegra animo vis ac fiducia cessit:  qualis saetigeram Lucana cuspide frontem  strictus aper, penitus cui non infossa cerebro  volnera, nec felix dextrae tenor, in latus iras  frangit, et expertae iam non venit obvius hastae. Ecce ducem turmae certa indignatus in hostem  spicula felici Prothoum torquere lacerto, turbidus Oenides una duo corpora pinu,  cornipedemque equitemque, ferit: ruit ille ruentem  in Prothoum lapsasque manu quaerentis habenas in voltus galeam clipeumque in pectora calcat,  saucius extremo donec cum sanguine frenos  respuit et iuncta domino cervice recumbit,  sic ulmus vitisque, duplex iactura colenti,  Gaurano de monte cadunt, sed maestior ulmus quaerit utrumque nemus, nec tam sua bracchia labens  quam gemit adsuetas invitaque proterit uvas.  sumpserat in Danaos Heliconius arma Corymbus,  ante comes Musis, Stygii cui conscia pensi  ipsa diu positis letum praedixerat astris Uranie. cupit ille tamen pugnasque viresque,  forsitan ut caneret; longa iacet ipse canendus  laude, sed amissum mutae  flevere sorores.  Pactus Agenoream primis Atys ibat ab annis  Ismenen, Tyrii iuvenis non advena belli. quamvis Cirrha domus, soceros nec tristibus actis  aversatus erat; sponsam quin castus amanti  squalor et indigni commendat gratia luctus,  ipse quoque egregius, nec pectora virginis illi  diversa, inque vicem, sineret fortuna, placebant. bella vetant taedas, iuvenique hinc maior in hostes  ira; ruit primis immixtus et agmina Lernae  nunc pedes ense vago, prensis nunc celsus habenis,  ceu spectetur, agit. triplici velaverat ostro surgentes etiamnum umeros et levia mater pectora; nunc auro phaleras auroque sagittas  cingulaque et manicas, ne coniuge vilior iret,  presserat et mixtum cono crispaverat aurum,  talibus heu! fidens vocat ultro in proelia Graios.  ac primum in faciles grassatus cuspide turmas arma refert sociis et in agmina fida peracta  caede redit, sic Hyrcana leo Caspius umbra  nudus adhuc nulloque iubae flaventis honore  terribilis magnique etiamnum sanguinis insons,  haud procul a stabulis captat custode remoto segne pecus teneraquc famem consumit in  agna.  mox ignotum armis ac solo corpore mensus  Tydea non timuit, fragilique lacessere telo  saepius infrendentem aliis aliosque sequentem  ausus erat. tandem invalidos Aetolus ad ictus forte refert oculos et formidabile ridens:  iamdudum video, magnum cupis, improbe, leti  nomen
ait; simul audacem non ense nec hasta  dignatus leviter digitis imbelle solutis  abiecit iaculum: latebras tamen inguinis alte missile, ceu totis intortum viribus, hausit,  praeterit haud dubium fati et spoliare superbit  Oenides. neque enim has Marti aut tibi, bellica Pallas,  exuvias Agemus
ait, procul arceat  ipsum  ferre pudor; vix, si bellum comitata relictis, Deipyle thalamis, illi inludenda  tulissent.
sic ait, et belli maiora ad praemia mente  ducitur: innumeris veluti leo forte potitus  caedibus imbellis vitulos mollesque iuvencas  transmittit: magno furor est in sanguine mergi, nec nisi regnantis cervice recumbere tauri,  at non semianimi clamore Menoecea lapsus  fallit Atys: praevertit equos curruque citato  desilit: instabat pubes Tegeaea iacenti,  nec prohibent Tyrii. pudeat, Cadmea iuventus,  terrigenas mentita patres! quo tenditis
inquit,  degeneres? meliusne iacet pro sanguine nostro  hospes Atys? tantum hospes adhuc et coniugis ultor  infelix nondum iste suae; nos pignora tanta  prodimus?
insurgunt iusto firmata pudore agmine, cuique suae rediere in pectora curae.  Interea thalami secreta in parte sorores,  par aliud morum miserique innoxia proles  Oedipodae, varias miscent sermone querellas,  nec mala quae iuxta, sed longa ab origine fati, haec matris taedas, oculos ast illa paternos,  altera regnantem, profugum gemit altera fratrem,  bella ambae, gravis hinc miseri  cunctatio voti:  nutat utroque timor, quemnam hoc certamine victum,  quem vicisse velint: tacite praeponderat exsul. sic Pandioniae repetunt ubi fida volucres hospitia atque larem bruma pulsante relictum,  stantque super nidos veterisque exordia fati  adnarrant tectis, it  truncum ac flebile murmur;  verba putant, voxque illa tamen non dissona verbis,  atque ibi post lacrimas et longa silentia rursus incohat Ismene: quisnam hic mortalibus error?  quae decepta fides? curam invigilare quieti  claraque per somnos animi simulacra reverti?  ecce ego, quae thalamos nec si pax alta maneret,  tractarem sensu — pudet heu! — conubia vidi nocte, soror; sponsum unde mihi sopor attulit amens  vix notum visu? semel his in sedibus illum,  dum mea nescio quo spondentur foedera pacto,  respexi non sponte, soror, turbata repente omnia cernebam, subitusque intercidit ignis,  meque sequebatur rabido clamore reposcens  mater Atyn. quaenam haec dubiae praesagia cladis?  nec timeo, dum tuta domus milesque recedat   Doricus et tumidos liceat componere fratres.
Talia nectebant, subito cum pigra tumultu  expavit domus, et multo sudore receptus  fertur Atys, servans animam iam sanguine nullo,  cui manus in plaga, dependet languida cervix  exterior clipeo, crinesque a fronte supini. prima videt caramque tremens Iocasta vocabat  Ismenen: namque hoc solum moribunda precatur  vox generi, solum hoc gelidis iam nomen inerrat  faucibus, exclamant famulae, tollebat in ora virgo manus, tenuit saevus pudor; attamen ire cogitur, indulget summum hoc Iocasta iacenti,  ostenditque offertque. quater iam morte sub ipsa  ad nomen visus defcctaque fortiter ora  sustulit; illam unam neglecto lumine caeli  aspicit et vultu non exsatiatur amato. tunc quia nec genetrix iuxta positusque beata  morte pater, sponsae munus miserabile tradunt  declinare genas; ibi demum teste remoto  fassa pios gemitus lacrimasque in lumina fudit.  Dumque ea per Thebas, aliis serpentibus ardens et face mutata bellum integrabat Enyo.  arma volunt, primos veluti modo comminus ictus  sustulerint omnisque etiamnum luceat ensis,  eminet Oenides, quamvis et harundine certa  Parthenopaeus agat, morientumque ora furenti Hippomedon proculcet equo, Capaneaque pinus  iam procul Aoniis volet agnoscenda catervis:  Tydeos illa dies, illum fugiuntque tremuntque  clamantem: quo terga datis? licet ecce peremptos  ulcisci socios maestamque rependere noctem. ille ego inexpletis solus qui caedibus hausi  quinquaginta animas: totidem, totidem heia  gregatim  ferte manus! nulline patres, nulline iacentum  unanimi fratres? quae tanta oblivio luctus? quam pudet Inachias contentum abiisse Mycenas!  hine super Thebis? haec robora regis? ubi autem  egregius dux ille mihi?
simul ordine laevo  ipsum exhortantem cuneos capitisque superbi insignem fulgore videt; nec segnius ardens  occurrit, niveo quam flammiger ales olori imminet et magna trepidum circumligat umbra.  tunc prior: Aoniae rex o iustissime gentis,  imus in arma palam tandemque ostendimus enses, an noctem et solitas placet exspectare tenebras?
ille nihil contra, sed stridula cornus in hostem it referens mandata ducis, quam providus heros  iamiam in fine viae percussam obliquat, et ipse  telum ingens avide et quanto non ante lacerto  impulit: ibat atrox finem positura duello  lancea, convertere oculos utrimque faventes Sidonii Graique dei; crudelis Erinys  obstat et infando differt Eteoclea fratri:  cuspis in armigerum Phlegyan peccavit, ibi ingens  pugna virum, stricto nam saevior inruit ense  Aetolus, retroque datum Thebana tegebant arma ducem, sic densa lupum iam nocte sub atra  arcet ab adprenso pastorum turba iuvenco;  improbus erigitur contra, nec cura vetantes  impetere: illum, illum, semel in quem venerat, urget.  non secus obiectas acies turbamque minorem dissimulat transitque manu; tamen ora Thoantis,  pectora Deilochi, Clonii latus, ilia torvi  perforat Hippotadae; truncis sua membra remittit  interdum galeasque rotat per nubila plenas.  et iam corporibus sese spoliisque cadentum  clauserat; unum acies circum consumitur, unum  omnia tela vovent: summis haec ossibus haerent,  pars frustrata cadunt, partem Tritonia vellit,  multa rigent clipeo, densis iam consitus  hastis  ferratum quatit umbo nemus, tergoque fatiscit atque umeris gentilis aper; nusquam ardua coni  gloria, quique apicem torvae Gradivus habebat  cassidis, haud laetum domino ruit omen: inusta   temporibus nuda aera sedent, circumque sonori  vertice percusso volvuntur in arma molares. iam cruor in galea, iam saucia proluit ater  pectora permixtus sudore et sanguine torrens,  respicit hortantes socios et Pallada fidam,  longius opposita celantem lumina parma:  ibat enim magnum lacrimis inflectere patrem. Ecce secat zephyros ingentem fraxinus iram  fortunamque ferens, teli non eminet auctor:  Astacides Melanippus erat, nec prodidit ipse,  et vellet latuisse manum, sed gaudia turmae  monstrabant trepidum; nam flexus in ilia Tydeus  submissum latus et clipei laxaverat orbem. clamorem Aonii miscent gemitumque Pelasgi,  obiectantque manus indignantemque tuentur.  ille per oppositos longe rimatus amarum  Astaciden, totis animae se cogit in ictum relliquiis telumque iacit, quod proximus Hopleus  praebuerat: perit expressus conamine sanguis,  tunc tristes socii cupidum bellare — quis ardor! —  et poscentem hastas mediaque in morte negantem  exspirare trahunt, summique in margine campi effultum gemina latera inclinantia parma  ponunt, ac saevi rediturum ad proelia Martis  promittunt flentes, sed et ipse recedere caelum  ingentesque animos extremo frigore labi  sensit, et innixus terrae miserescite
clamat,  Inachidae: non ossa precor referantur ut Argos  Aetolumve larem; nec enim mihi cura supremi  funeris: odi artus fragilemque hunc corporis usum,  desertorem animi, caput, o caput, o mihi si quis  adportet, Melanippe, tuum! nam volveris arvis, fido equidem, nec me virtus suprema fefellit,  i, precor, Atrei si quid tibi sanguinis umquam,  Hippomedon, vade, o primis puer inclyte bellis  Arcas, et Argolicae Capaneu iam maxime turmae.
Moti omnes, sed primus abit primusque repertum  Astaciden medio Capaneus e pulvere tollit spirantem laevaque super cervice reportat,  terga cruentantem concussi vulneris unda:  qualis ab Arcadio rediit Tirynthius antro  captivumque suem clamantibus intulit Argis. Erigitur Tydeus voltuque occurrit et amens  laetitiaque iraque, ut singultantia vidit  ora trahique oculos seseque adgnovit in illo,  imperat abscisum porgi, laevaque receptum  spectat atrox hostile caput, gliscitque tepentis lumina torva videns et adhuc dubitantia figi.  infelix contentus erat: plus exigit ultrix  Tisiphone; iamque inflexo Tritonia patre  venerat et misero decus immortale ferebat,  atque illum effracti perfusum tabe cerebri aspicit et vivo scelerantem sanguine fauces —  nec comites auferre valent — : stetit aspera Gorgon  crinibus emissis rectique 'ante ora cerastae  velavere deam; fugit aversata iacentem,  nec prius astra subit, quam mystica lampas et insons  Elisos multa purgavit lumina lympha."
11,Statius,theb_9,"Asperat Aonios rabies audita cruenti  Tydeos; ipsi etiam minus ingemuere iacentem  Inachidae, culpantque virum et rupisse queruntur  fas odii; quin te, divum implacidissime, quamquam  praecipuum tunc caedis opus, Gradive, furebas,  offensum virtute  ferunt, nec comminus ipsum   ora, sed et trepidos alio torsisse iugales,  ergo profanatum Melanippi funus acerbo  volnere non aliis ultum Cadmeia pubes  insurgunt stimulis, quam si turbata sepulcris ossa patrum monstrisque datae crudelibus urnae,  accendit rex ipse super: quisquamne Pelasgis   mitis adhuc hominemque gerit? iam morsibus uncis —  pro furor! usque adeo tela exsatiavimus! — artus  dilacerant. nonne Hyrcanis bellare putatis tigribus, aut saevos Libyae contra ire leones?  et nunc ille iacet — pulchra o solacia leti! —  ore tenens hostile caput, dulcique nefandus immoritur tabo; nos ferrum immite  facesque,  illis nuda odia, et feritas iam non eget armis. sic pergant rabidi claraque hac laude  fruantur,  dum videas haec, summepater. sed enim hiscere campos  conquesti terraeque fugam mirantur; an istos  vel sua portet humus?
magno sic fatus agebat  procursu fremituque viros, furor omnibus idem Tydeos invisi spoliis raptoque potiri  corpore, non aliter subtexunt astra catervae  incestarum avium, longe quibus aura nocentem  aera desertasque tulit sine funere mortes;  illo avidae cum voce ruunt, sonat arduus aether plausibus, et caelo volucres cessere minores.  Fama per Aonium rapido vaga murmure campum  spargitur in turmas, solito pernicior index  cum lugenda refert, donec, cui maxima fando  damna vehit, trepidas lapsa est Polynicis ad aures. deriguit iuvenis lacrimaeque haesere paratae,  et cunctata fides; nimium nam cognita virtus  Oenidae credi letum suadetque vetatque.  sed postquam haud dubio clades auctore reperta est,  nox oculos mentemque rapit; tum sanguine fixo membra simul, simul arma ruunt: madet ardua fletu  iam galea atque ocreae clipeum excepere cadentem.  it maestus genua aegra trahens hastamque sequentem,  vulneribus ceu mille gravis totosque per artus  saucius, absistunt socii monstrantque gementes. tandem ille abiectis, vix quae portaverat, armis  nudus in egregii vacuum iam corpus amici  procidit et tali lacrimas cum voce profudit:  hasne tibi, armorum spes o suprema meorum,  Oenide, grates, haec praemia digna rependi, nudus ut invisa Cadmi tellure iaceres  sospite me? nunc exsul ego aeternumque fugatus,  quando alius misero ac melior mihi frater ademptus.  nec iam sortitus veteres regnique nocentis  periurum diadema peto: quo gaudia tanti empta mihi aut sceptrum, quod non tua dextera tradet?  ite, viri, solumque  fero me linquite fratri:  nil opus arma ultra temptare et perdere  mortes;  ite, precor; quid iam dabitis mihi denique maius?  Tydea consumpsi! quanam hoc ego morte piabo? o socer, o Argi! et primae bona iurgia noctis,  alternaeque manus et longi pignus amoris  ira brevis; non me ense tuo tunc, maxime Tydeu,  — et poteras — nostri mactatum in limine Adrasti!  quin etiam Thebas me propter et impia fratris tecta libens, unde haud alius remeasset, adisti,  ceu tibimet sceptra et proprios laturus honores,  iam Telamona pium, iam Thesea fama tacebat —  qualis et ecce iaces! quae primum vulnera mirer?  quis tuus hic, quis ab hoste cruor? quae te agmina quive innumeri stravere globi? num fallor, et ipse  invidit pater et tota Mars impulit hasta?
sic ait, et maerens etiamnum lubrica tabo  ora viri terget lacrimis dextraque reponit. tune meos hostes hucusque exosus, et ultra sospes ego?
exuerat vagina turbidus ensem  aptabatque neci: comites tenuere, socerque  castigat bellique vices ac fata revolvens  solatur tumidum, longeque a corpore caro  paulatim, unde dolor letique animosa voluntas, amovet ac tacite ferrum inter verba reponit.  ducitur amisso qualis consorte laborum  deserit inceptum media inter iugera sulcum  taurus iners colloque iugum deforme remisso  parte trahit, partem lacrimans sustentat arator. Ecce autem hortatus Eteoclis et arma secuti,  lecta manus, iuvenes, quos nec Tritonia bello,  nec prope conlata sprevisset cuspide Mavors,  adventant; contra conlecta ut pectora parmae  fixerat atque hastam longe protenderat, haeret arduus Hippomedon: ceu fluctibus obvia rupes,  cui neque de caelo metus et fracta aequora cedunt,  stat cunctis immota minis, fugit ipse rigentem  pontus et ex alto miserae novere carinae.  tunc prior Aonides — validam simul eligit hastam —  non pudet hos manes, haec infirmantia bellum funera dis coram et caelo inspectante tueri?  scilicet egregius sudor memorandaque virtus  hanc tumulare feram, ne non maerentibus Argos exsequiis lacrimandus eat mollique feretro infandam eiectans saniem! dimittite curam;  nullae illum volucres, nulla impia monstra nec ipse,  si demus, pius ignis edat.
nec plura, sed ingens  intorquet iaculum, duro quod in aere moratum  transmissumque tamen clipei stetit orbe secundo,  inde Pheres acerque Lycus; sed cassa Pheretis hasta redit, Lycus excelso terrore comantem  perstringit galeam; convulsae cuspide longe  diffugere iubae patuitque ingloria cassis,  ipse nec ire retro, nec in obvia concitus arma exsilit, inque eadem sese vestigia semper  obversus cunctis  profert recipitque, nec umquam  longius indulget dextrae motusque per omnes  corpus amat, corpus servans circumque supraque  vertitur, imbellem non sic amplexa iuvencum infestante lupo tunc primum feta tuetur  mater et ancipiti circumfert cornua gyro;  ipsa nihil metuens sexusque oblita minoris  spumat et ingentes imitatur femina tauros,  tandem intermissa iaculantum nube potestas reddere tela fuit; iamque et Sicyonius Alcon  venerat auxilio, Pisaeaque praepetis Idae  turma subit cuneumque replent, his laetus  in hostes  Lernaeam iacit ipse trabem, volat illa sagittis  aequa fuga mediumque nihil cunctata Politen transabit et iuncti clipeum cavat improba Mopsi.  Phocea tum Cydona Tanagraeumque Phalanthum  atque Erycem, hunc retro conversum et tela petentem, dum spes nulla necis, crinito a vertice figit;  faucibus ille cavis hastam non ore receptam miratur moriens, pariterque et murmure plenus  sanguis et expulsi salierunt cuspide dentes,  ausus erat furto dextram eiectare  Leonteus,  pone viros atque arma latens, positumque trahebat  prenso crine caput: vidit, quamquam undique crebrae, Hippomedon, ante ora minae, saevoque protervam  abstulit ense manum; simul increpat: hanc tibi Tydeus,   Tydeus ipse rapit; post et confecta virorum  fata time magnosque miser fuge tangere manes!
ter Cadmea phalanx torvum abduxere cadaver, ter retrahunt Danai: Siculi velut anxia puppis  seditione maris nequiquam obstante magistro  errat et averso redit in vestigia velo.  Non ibi Sidoniac valuissent pellere coepto  Hippomedonta manus, non illum impacta moverent  tormenta oppositum, formidatique superbis turribus impulsus temptato umbone redissent.  sed memor Elysii regis noxasque recensens  Tydeos in medios astu subit impia campos  Tisiphone: sensere acies subitusque cucurrit sudor equis sudorque viris, quamquam ore remisso  Inachium Angebat Halyn; nusquam impius ignis  verberaque, et iussi tenuere silentia crines,  arma gerit iuxtaque feri latus Hippomedontis eiectare PN: iniectare w.   blanda genas vocemque venit, tamen ille loquentis  extimuit vultus admiraturque timorem. illa autem lacrimans tu nunc
ait, inclyte, frustra  exanimes socios inhumataque corpora Graium —  scilicet is nobis metus, aut iam cura sepulcri? —  protegis; ipse manu Tyria tibi captus Adrastus raptatur, teque ante alios, te voce manuque  invocat; heu qualem lapsare in sanguine vidi,  exutum canos lacero diademate crines!  nec procul hinc, adverte oculos; ubi plurimus ille  pulvis, ubi ille globus.
paulum stetit anxius heros  librabatque metus; premit aspera virgo: quid haeres? imus? an hi retinent manes, et vilior ille  qui superest?
miserum sociis opus et sua mandat  proelia et unanimi vadit desertor amici,  respiciens tamen et revocent si forte paratus. inde legens turbata trucis vestigia divae  huc illuc frustra ruit avius, impia donec  Eumenis ex oculis reiecta caerula parma  fugit et innumeri galeam rupere cerastae.  aspicit infelix discussa nube quietos Inachidas currumque nihil metuentis Adrasti.  Et Tyrii iam corpus habent, iam gaudia magnae  testantur voces, victorque ululatus aderrat  auribus occultoque ferit praecordia luctu,  ducitur hostili — pro dura potentia fati! —  Tydeus ille solo, modo cui Thebana sequenti  agmina, sive gradus seu frena effunderet, ingens  limes utrimque datus; numquam arma manusque quiescunt,  nulla viri feritas: iuvat ora rigentia leto  et formidatos impune lacessere vultus. hic amor, hoc una timidi fortesque sequuntur  nobilitare manus, infectaque sanguine tela  coniugibus servant parvisque ostendere natis,  sic ubi Maura diu populatum rura leonem, quem propter clausique greges vigilantque magistri,  pastorum lassae debellavere cohortes:  gaudet ager, magno subeunt clamore coloni,  praecerpuntque iubas immaniaque ora recludunt  damnaque commemorant, seu iam sub culmine fixus  excubat, antiquo seu pendet gloria luco. At ferus Hippomedon quamquam iam sentit inane  auxilium et seram rapto pro corpore pugnam,  it tamen et caecum rotat inrevocabilis ensem,  vix socios hostesque, nihil dum tardet euntem,  secernens; sed caede nova iam lubrica tellus armaque seminecesque viri currusque soluti  impediunt laevumque femur, quod cuspide fixum  regis Echionii, sed dissimulaverat ardens,  sive ibi nescierat. maestum videt Hoplea tandem;  Tydeos hic magni fidus comes et modo frustra armiger alipedem prona cervice tenebat  fatorum ignarum domini solumque frementem,  quod vacet inque acies audentior ille pedestres,  hunc aspernantem tumido nova pondera tergo —  unam quippe manum domitis expertus ab annis —  corripit adfaturque: quid o nova fata recusas, infelix sonipes? numquam tibi dulce superbi  regis onus; non iam Aetolo satiabere campo  gaudentemque iubam per stagna Acheloia solves,  quod superest, caros, i, saltem ulciscere manes aut sequere, extorrem ne tu quoque laeseris umbram  captivus tumidumque equitem post Tydea portes.
audisse accensumque putes: hoc fulmine raptum  abstulit et similes minus indignatur habenas.  semifer aeria talis Centaurus ab Ossa desilit in valles, ipsum nemora alta tremiscunt,  campus equum, trepidi cursu glomerantur anhelo  Labdacidae, premit ille super, necopinaque ferro  colla metens linquit truncos post terga cadentes.  ventum erat ad fluvium; solito tunc plenior alveo  — signa mali — magna se mole Ismenos agebat. illa brevis requies, illo timida agmina lassam  de campis egere fugam; stupet hospita belli  unda viros claraque armorum incenditur umbra,  insiluere vadis, magnoque fragore solutus agger et adversae latuerunt pulvere ripae,  ille quoque hostiles saltu maiore per undas  inruit attonitis — longum dimittere habenas —  sicut erat, tantum viridi defixa parumper  caespite populeo commendat spicula trunco. tunc vero exanimes tradunt rapientibus ultro  arma vadis: alii demissa casside, quantum  tendere conatus animae valuere sub undis,  turpe latent; multi fluvium transmittere nando  adgressi, sed vincla tenent laterique repugnat balteus et madidus deducit pectora thorax,  qualis caeruleis tumido sub gurgite terror  piscibus, arcani quotiens devexa profundi  scrutantem delphina vident; fugit omnis in imos  turba lacus viridesque metu stipantur in algas; nec prius emersi, quam summa per aequora flexus  emicet et visis malit certare carinis:  talis agit sparsos mediisque in fluctibus heros  frena manu pariter, pariter regit arma, pedum quem   remigio sustentat equus; consuetaque campo fluctuat et mersas levis ungula quaerit harenas.  sternit Iona Chromis, Chromin Antiphos, Antiphon Hypseus,  Hypseus Astyagen evasurumque relicto  amne Linum, ni fata vetent et stamine primo  ablatum tellure mori. premit agmina Thebes Hippomedon, turbat Danaos Asopius Hypseus:  amnis utrimque timet, crasso vada mutat uterque  sanguine, et e fluvio neutri fatale reverti,  iam laceri pronis volvuntur cursibus artus  oraque et abscisae redeunt in pectora dextrae, spicula iam clipeosque leves arcusque remissos  unda vehit, galeasque vetant descendere cristae:  summa vagis late sternuntur flumina telis, ima viris; illic luctantur corpora leto,  efflantesque animas retro premit obvius amnis. Flumineam rapiente vado puer Argipus ulmum  prenderat, insignes umeros ferus ense Menoeceus  amputat; ille cadens, nondum conamine adempto,  truncus in excelsis spectat sua bracchia ramis.  Hypseos hasta Tagen ingenti vulnere mersit, ille manet fundo, rediit pro corpore sanguis,  desiluit ripis fratrem rapturus Agenor  heu! miser et tenuit, sed saucius ille levantem  degravat amplexu: poterat resolutus Agenor  emersisse vadis, piguit sine fratre reverti. surgentem dextra Capetum vulnusque minantem  sorbebat rapidus nodato  gurgite vertex;  iam voltu, iam crine latet, iam dextera nusquam,  ultimus abreptas ensis descendit in undas,  mille modis leti miseros mors una fatigat. induit a tergo Mycalesia cuspis Agyrten;  respexit: nusquam auctor erat, sed concita tractu  gurgitis effugiens invenerat hasta cruorem.  Figitur et validos sonipes Aetolus in armos,  exsiluitque alte vi mortis et aera pendens verberat; haud tamen est turbatus fulmine  ductor,  sed miseratur equum, magnoque ex volnere telum  exuit ipse gemens et sponte remisit habenas.  inde pedes repetit pugnas gressuque manuque  certior, et segnem Nomium fortemque Mimanta Thisbaeumque Lichan Anthedoniumque Lycetum continuat ferro geminasque e fratribus unum  Thespiaden; eadem poscenti fata Panemo:  vive superstes
ait, diraeque ad moenia Thebes  solus abi, miseros non decepture parentes. di bene, quod pugnas rapidum deiecit in amnem  sanguinea Bellona manu: trahit unda timentes  gurgite gentili, nuda nee flebilis umbra  stridebit vestros Tydeus inhumatus ad ignes;  ibitis aequoreis crudelia pabula monstris, illum terra vehit suaque in primordia solvet.
sic premit adversos et acerbat vulnera dictis  ac nunc ense furit, nunc tela natantia captans  ingerit: innuptae comitem Therona Dianae,  ruricolamque Gyen cum fluetivago Ergino, intonsumque Hersen contemptoremque profundi  Crethea, nimbosam qui saepe Caphereos arcem  Euboicasque hiemes parva transfugerat alno.  quid non fata queant? traiectus pectora ferro  volvitur in fluctus, heu cuius naufragus undae! te quoque sublimi tranantem flumina curru,  dum socios, Pharsale, petis, resupinat ademptis  Dorica cuspis equis; illos violentia saevi  gurgitis infelixque iugi concordia mergit.  Nune age, quis tumidis magnum inclinarit in undis  Hippomedonta labor, cur ipse excitus in arma Ismenos, doctae nosse indulgete sorores:  vestrum opus ire retro et senium depellere famae,  gaudebat Fauno Nymphaque Ismenide natus  maternis bellare tener Crenaeus in undis,  Crenaeus, cui prima dies in gurgite fido  et natale vadum et virides cunabula ripae,  ergo ratus nihil Elysias ibi posse Sorores,  laetus adulantem nunc hoc, nunc margine ab illo  transit avum: levat unda gradus, seu defluus ille, sive obliquus eat; nec cum subit obvius, ullas  stagna dedere moras pariterque revertitur amnis,  non Anthedonii tegit hospitis inguina pontus  blandior, aestivo nec se magis aequore Triton  exserit, aut carae festinus ad oscula matris cum remeat tardumque ferit delphina Palaemon.  arma decent umeros, clipeusque insignis et auro  lucidus Aoniae caelatur origine gentis.  Sidonis hic blandi per candida terga iuvenci,  iam secura maris, teneris iam cornua palmis non tenet, extremis adludunt aequora plantis;  ire putes clipeo fluctusque secare iuvencum.  adiuvat unda fidem pelago nec discolor amnis,  tunc audax pariter telis et voce proterva  Hippomedonta petit: non haec fecunda veneno Lerna. nec Herculeis haustae serpentibus undae:  sacrum amnem, sacrum — et miser experiere! — deumque  altrices inrumpis aquas.
nihil ille, sed ibat  comminus; opposuit cumulo se densior amnis  tardavitque manum, vulnus tamen illa retentum pertulit atque animae tota in penetralia sedit.  horruit unda nefas, silvae flevistis utraeque,  et. graviora cavae sonuerunt murmura ripae.  ultimus ille sonus moribundo emersit ab ore:  mater!
in hanc miseri ceciderunt flumina vocem.  At genetrix coetu glaucarum cincta sororum protinus icta malo vitrea de valle solutis  exsiluit furibunda comis, ac verbere crebro  oraque pectoraque et viridem scidit horrida vestem,  utque erupit aquis iterumque iterumque trementi  ingeminat Crenaee
sono: nusquam ille, sed index  desuper, a miserae nimium noscenda parenti, parma natat; iacet ipse procul, qua mixta supremum  Ismenon primi mutant confinia ponti,  fluctivagam sic saepe domum madidosque penates  Alcyone deserta gemit, cum pignora saevus Auster et algentes rapuit Thetis invida nidos,  mergitur orba iterum, penitusque occulta sub undis  limite non uno, liquidum qua subter eunti  lucet iter, miseri nequaquam funera nati vestigat, plangitque tamen; saepe horridus amnis  obstat, et obducto caligant sanguine visus,  illa tamen praeceps in tela offendit et enses  scrutaturque manu galeas et prona reclinat  corpora; nec ponto submota intrabat amaram Dorida, possessum donec iam fluctibus altis  Nereidum miserata cohors ad pectora matris  impulit, illa manu ceu vivum amplexa reportat  insternitque toris riparum atque umida siccat  mollibus ora comis, atque haec ululatibus addit:  hoc tibi semidei munus tribuere parentes  nee mortalis avus? sic nostro in gurgite regnas?  mitior haec misero discors alienaque tellus,  mitior unda maris, quae iuxta flumina corpus  rettulit et miseram visa exspectasse parentem. hine mei vultus? haec torvi lumina patris?  hi crines undantis avi? tu nobile quondam  undarum nemorumque decus, quo sospite maior  diva et Nympharum longe regina ferebar.  heu ubinam ille frequens modo circa limina matris  ambitus orantesque tibi servire Napaeae? cur nunc te, melius saevo mansure  profundo,  amplexu misero tumulis, Crenaee, reporto  non mihi? nec tantae pudet heu miseretque ruinae,  dure parens? quae te alta et ineluctabilis imo condidit amne palus, quo nec iam cruda nepotis  funera, nec nostri valeant perrumpere planctus?  ecce furit iactatque tuo se in gurgite maior  Hippomedon, illum ripaeque undaeque tremiscunt,  illius impulsu nostrum bibit unda cruorem: tu piger et trucibus facilis servire Pelasgis.  ad cineres saltem supremaque iusta tuorum,  saeve, veni, non hic solum accensure nepotem.
his miscet planctus multumque indigna cruentat  pectora, caeruleae referunt lamenta sorores: qualiter Isthmiaco nondum Nereida portu Leucothean planxisse ferunt, dum pectore anhelo  frigidus in matrem saevum mare respuit infans. At pater arcano residens Ismenos in antro,  unde aurae nubesque bibunt atque imbrifer arcus  pascitur et Tyrios melior venit annus in agros, ut lamenta procul, quamquam obstrepit ipse, novos-que  accepit natae gemitus, levat aspera musco  colla gravemque gelu crinem, ceciditque soluta  pinus adulta manu dimissaque volvitur urna. illum per ripas annoso scrupea limo  ora exsertantem silvae fluviique minores  mirantur: tantus tumido de gurgite surgit,  spumosum attollens apicem lapsuque sonoro  pectora caerulcae rivis manantia barbae. obvia cognatos gemitus casumque nepotis  Nympharum docet una patrem monstratque cruentum  auctorem dextramque premit: stetit arduus alto  amne, manuque genas et nexa virentibus ulvis  cornua concutiens sic turbidus ore profundo incipit: huncne mihi, superum regnator, honorem,  quod totiens hospesque tuis et conscius actis —  nec memorare timor — falsa nunc improba fronte  cornua, nunc vetitam currus deiungere Phoeben,  dotalesque rogos deceptaque fulmina vidi praecipuosque alui natorum? an vilis et illis  gratia? ad hunc certe repsit Tirynthius amnem,  hac tibi flagrantem Bromium restinximus unda.  aspice, quas fluvio caedes, quae funera portem,  continuus telis alioque adopertus acervo. omne vadum belli series tenet, omnis anhelat  unda nefas, subterque animae supraque recentes  errant et geminas iungunt caligine ripas.  ille ego clamatus sacris ululatibus amnis,  qui molles thyrsos Baccheaque cornua puro fonte lavare feror, stipatus caedibus artas  in freta quaero vias; non Strymonos impia tanto  stagna cruore natant, non spumifer altius Hebrus  Gradivo bellante rubet, nee te admonet altrix  unda tuasque manus, iam pridem oblite parentum  Liber? an Eous melius pacatur Hydaspes? at tu, qui tumidus spoliis et sanguine gaudes  insontis pueri, non hoc ex amne potentem  Inachon aut saevas victor revehere Mycenas,  ni mortalis ego et tibi ductus ab aethere sanguis.
Sic ait infrendens et sponte furentibus undis signa dedit: mittit gelidus montana Cithaeron  auxilia antiquasque nives et pabula brumae  ire iubet; frater tacitas Asopos eunti  conciliat vires et hiulcis flumina venis suggerit. ipse .cavae scrutatur viscera terrae  stagnaque torpentesque lacus pigrasque paludes  excutit, atque avidos tollens ad sidera voltus  umentes nebulas exhaurit et aera siccat.  iamque super ripas utroque exstantior ibat aggere, iam medium modo qui superaverat amnem  Hippomedon intactus aquis umerosque manusque,  miratur crevisse vadum seseque minorem,  hinc atque hinc tumidi fluctus animosaque surgit  tempestas instar pelagi, cum Pliadas haurit aut nigrum trepidis impingit Oriona nautis,  non secus aequoreo iactat Teumesius amnis   Hippomedonta salo, semperque umbone sinistro  tollitur et clipeum nigrante supervenit aestu  spumeus adsultans, fractaque refunditur unda et cumulo maiore redit; nec mole liquenti  contentus carpit putres servantia ripas  arbusta annosasque trabes eiectaque fundo  saxa rotat, stat pugna impar amnisque virique,  indignante deo; nec enim dat terga nec ullis frangitur ille minis, venientesque obvius undas  intrat et obiecta dispellit flumina parma,  stant terra fugiente gradus, et poplite tenso  lubrica saxa tenet, genibusque obnixus et haerens  subruta fallaci servat vestigia limo, sic etiam increpitans: unde haec, Ismene, repente  ira tibi? quove has traxisti gurgite vires,  imbelli famulate deo solumque cruorem  femineis experte choris, cum Bacchica mugit  buxus et insanae maculant trieterida  matres?
dixerat; atque illi sese deus obtulit ultro  turbidus imbre genas et nube  natantis harenae,  nec saevit dictis, trunca sed pectora quercu ter quater oppositi, quantum ira deusque valebat,  impulit adsurgens: tandem vestigia flexit excussumque manu tegimen, conversaque lente  terga refert, instant undae sequiturque labantem  amnis ovans; nec non saxis et grandine ferri  desuper infestant Tyrii geminoque repellunt  aggere, quid faciat bellis obsessus et undis? nec fuga iam misero, nec magnae copia mortis.  Stabat gramineae producta crepidine ripae  undarum ac terrae dubio, sed amicior undis,  fraxinus ingentique vadum possederat umbra,  huius opem — nam qua terras invaderet? — unca  arripuit dextra: nec pertulit illa trahentem; sed maiore super, quam stabat, pondere victa  solvitur, et qua stagna subit radice quibusque  arentem mordebat humum, demissa superne  iniecit sese trepido ripamque, nec ultra passa virum subitae vallavit ponte ruinae,  huc undae coeunt, et ineluctabile caeno  verticibusque cavis sidit crescitque barathrum,  iamque umeros, iam colla ducis sinuosa vorago  circuit: hic demum victus suprema fateri exclamat: fluvione — pudet! — Mars inclyte, merges  hanc animam, segnesque lacus et stagna subibo  ceu pecoris custos, subiti torrentis iniquis  interceptus aquis? adeone occumbere ferro non merui?
tandem precibus commota Tonantem  Iuno subit: quonam miseros, sator inclyte divum,  Inachidas, quonam usque premes? iam Pallas et odit  Tydea, iam rapto tacuerunt augure Delphi:  en meus Hippomedon, cui gentis origo Mycenae  Argolicique lares numenque ante omnia Iuno —  sic ego fida meis? — pelagi crudelibus ibit  praeda feris? certe tumidos supremaque victis  iusta  dabas; ubi Cecropiae post proelia flammae,  Theseos ignis ubi est?
non spernit coniugis aequas  ille preces, leviterque oculos ad moenia Cadmi rettulit, et viso sederunt flumina nutu.  illius exsangues umeri et perfossa patescunt  pectora: ceu ventis alte cum elata resedit  tempestas, surgunt scopuli quaesitaque nautis  terra, et ab infestis descendunt aequora saxis. quid ripas tenuisse iuvat? premit undique nimbo  telorum Phoenissa cohors, nec tegmina membris  ulla, omnisque patet leto; tunc vulnera manant,  quique sub amne diu stupuit cruor, aere nudo  solvitur et tenues venarum laxat hiatus, incertique labant undarum e frigore gressus,  procumbit, Getico qualis procumbit in Haemo  seu Boreae furiis putri seu robore quercus  caelo mixta comas, ingentemque aera laxat:  illam nutantem nemus et mons ipse tremiscit, qua tellure cadat, quas obruat ordine silvas,  non tamen aut ensem galeamve audacia cuiquam tangere; vix credunt oculis ingentiaque horrent  funera, et adstrictis accedunt comminus armis. Tandem adiit Hypseus capulumque  in morte tenenti extrahit et torvos laxavit casside vultus;  itque per Aonios alte mucrone corusco  suspensam ostentans galeam et clamore superbit:  hic ferus Hippomedon, hic formidabilis ultor  Tydeos infandi debellatorque cruenti gurgitis!
agnovit longe pressitque dolorem  magnanimus Capaneus, telumque immane lacerto   hortatur librans: ades o mihi, dextera, tantum  tu praesens bellis et inevitabile numen,  te voco, te solam superum contemptor adoro.
sic ait, et voti sese facit ipse potentem,  it tremibunda abies clipeum per et aerea texta   loricae tandemque animam sub pectore magno  deprendit: ruit haud alio quam celsa fragore  turris, ubi innumeros penitus quassata per ictus labitur effractamque aperit victoribus urbem,  cui super adsistens non infitiamur honorem  mortis
ait, refer huc oculos, ego vulneris auctor;  laetus abi multumque aliis iactantior umbris!
tunc ensem galeamque rapit clipeumque revellit Hypseos ; exanimumque tenens super Hippomedonta  accipe
ait, simul hostiles, dux magne, tuasque  exuvias, veniet cineri decus et suus ordo  manibus; interea iustos dum reddimus ignes,  hoc ultor Capaneus operit tua membra sepulcro.
sic anceps dura belli vice mutua Grais  Sidoniisque simul nectebat vulnera Mavors:  hic ferus Hippomedon, illic non segnior Hypseus  fletur, et alterni praebent solacia luctus. Tristibus interea somnum turbata figuris torva sagittiferi mater Tegeatis ephebi,  crine dato passim plantisque ex more solutis,  ante diem gelidas ibat Ladonis ad undas  purgatura malum fluvio vivente soporem,  namque per attonitas curarum pondere noctes saepe et delapsas adytis, quas ipsa dicarat,  exuvias, seque ignotis errare sepulcris  extorrem nemorum Dryadumque a plebe fugatam,  saepe novos nati bello rediisse triumphos,  armaque et alipedem notum comitesque videbat, numquam ipsum, nunc ex umeris fluxisse pharetras,  effigiesque suas simulacraque nota cremari,  praecipuos sed enim illa metus portendere visa est  nox miserae totoque erexit pectore matrem,  nota per Arcadias felici robore silvas quercus erat, Triviae quam desacraverat ipsa  electam turba nemorum numenque colendo  fecerat: hic arcus et fessa reponere tela,  armaque curva suum et vacuorum terga leonum  figere et ingentes aequantia cornua silvas. vix ramis  locus, agrestes adeo omnia cingunt exuviae, et viridem ferri nitor impedit umbram,  hane, ut forte iugis longo defessa redibat  venatu, modo rapta ferox Erymanthidos ursae  ora ferens, multo proscissam vulnere cernit deposuisse comam et rorantes sanguine ramos  exspirare solo; quaerenti Nympha cruentas  Maenadas atque hostem dixit saevisse Lyaeum.  dum gemit et planctu circumdat pectus inani,  abrupere oculi noctem maestoque cubili exsilit et falsos quaerit per lumina fletus.  Ergo ut in amne nefas merso ter crine piavit  verbaque sollicitas matrum solantia curas  addidit, armatae ruit ad delubra Dianae  rore sub Eoo, notasque ex ordine silvas et quercum gavisa videt, tunc limina divae  adstitit et tali nequiquam voce precatur:  virgo potens nemorum, cuius non mollia signa  militiamque trucem sexum indignata frequento  more nihil Graio — nec te gens aspera ritu Colchis Amazoniaeve magis coluere catervae — :  si mihi non umquam thiasi ludusve protervae  noctis et, inviso quamvis temerata cubili,  non tamen aut teretes thyrsos aut mollia gessi  pensa, sed in tetricis et post conubia lustris sic quoque venatrix animumque innupta remansi:  nec mihi secretis culpam occultare sub antris  cura, sed ostendi prolem posuique trementem  ante tuos confessa pedes; nec degener ille  sanguinis inque meos reptavit protinus arcus,  tela puer lacrimis et prima voce poposcit:  hunc mihi — quid trepidae noctes somnusque minantur?  — hunc, precor, audaci qui nunc ad proelia voto  heu nimium tibi fisus abit, da visere belli  victorem, vel, si ampla peto, da visere tantum!  hic sudet tuaque arma ferat, preme dira malorum  signa; quid in nostris, nemoralis Delia, silvis  Maenades hostiles Thebanaque numina regnant?  ei mihi! cur penitus — simque augur cassa futuri! —  cur penitus magnoque interpreter omine quercum?  quod si vera sopor miserae praesagia mittit, per te maternos, mitis Dictynna, labores  fraternumque decus, cunctis  hune Age sagittis  infelicem uterum; miserae sine funera matris  audiat ille prior!
dixit, fletuque soluto aspicit et niveae saxum maduisse Dianae.  Illam diva ferox etiamnum in limine sacro  expositam et gelidas verrentem crinibus aras  linquit, et in mediis frondentem Maenalon astris  exsuperat saltu gressumque ad moenia Cadmi destinat, interior caeli qua semita lueet   dis tantum, et cunctas iuxta videt ardua terras,  iamque fere medium Parnassi frondea praeter  colla tenebat iter, cum fratrem in nube corusca  aspicit haud solito visu: remeabat ab armis maestus Echioniis, demersi funera lugens auguris. inrubuit caeli plaga sidere mixto,  occursuque sacro pariter iubar arsit utrimque,  et coiere arcus et respondere pharetrae.  ille prior: scio, Labdacias, germana, cohortes et nimium fortes ausum petis Arcada pugnas.  fida rogat genetrix: utinam indulgere precanti  fata darent! en ipse mei — pudet! — inritus arma  cultoris frondesque sacras ad inania vidi  Tartara et in memet versos descendere vultus; nec tenui currus terraeque abrupta coegi,  saevus ego immeritusque coli. lugentia cernis  antra, soror, mutasque domos: haec sola rependo  dona pio comiti; nec tu peritura movere  auxilia et maestos in vanum perge labores. finis adest iuveni, non hoc mutabile fatum,  nec te de dubiis fraterna oracula fallunt.
sed decus extremum certe 
confusa vicissim  virgo refert, veraeque licet solacia morti  quaerere, nec fugiet poenas, quicumque nefandam  insontis pueri scelerarit sanguine dextram impius, et nostris fas sit saevire sagittis.
sic effata movet gressus libandaque fratri  parcius ora tulit, Thebasque infesta petivit.  At pugna ereptis maior crudescit utrimque regibus, alternosque ciet vindicta furores.  Hypseos hinc turmae desolatumque magistro  agmen, at hinc gravius fremit Hippomedontis adempti orba cohors; praebent obnixi corpora ferro,  idem ardor rabidis externum haurire cruorem ac fudisse suum, nec se vestigia mutant:  stat cuneo defixa acies, hostique cruento  dant animas et terga negant : cum lapsa per auras  vertice Dircaei velox Latonia montis  adstitit; adgnoscunt colles notamque tremiscit silva deam, saevis ubi quondam exserta sagittis  fecundam lasso Nioben consumpserat arcu.  Illum acies inter coepta  iam caede superbum  nescius armorum et primas tunc passus habenas  venator raptabat equus, quem discolor ambit tigris et auratis adverberat unguibus armos,  colla sedent nodis et castigata iubarum  libertas, nemorisque notae sub pectore primo  iactantur niveo lunata monilia dente,  ipse bis Oebalio saturatam murice pallam lucentesque auro tunicas — hoc neverat unum  mater opus — tenui collectus in ilia vinclo,  cornipedis laevo clipeum demiserat armo,  ense gravis nimio: tereti iuvat  aurea morsu  fibula, pendentes circum latera aspera cinctus, vaginaeque sonum tremulumque audire pharetrae  murmur et a cono missas in terga catenas;  interdum cristas hilaris iactare comantis  et pictum gemmis galeae iubar, ast ubi pugna  cassis anhela calet, resoluto vertice nudus exoritur: tunc dulce comae radiisque trementes   dulce nitent visus et, quas dolet ipse morari,  nondum mutatae rosea lanugine malae,  nec formae sibi laude placet multumque severis  asperat ora minis, sed frontis servat honorem ira decens. dat sponte locum Thebana iuventus,  natorum memores, intentaque tela retorquent,  sed premit et saevas miserantibus ingerit hastas,  illum et Sidoniae iuga per Teumesia  Nymphae  bellantem atque ipso sudore et pulvere gratum laudant, et tacito ducunt suspiria voto.  Talia cernenti mitis subit alta Dianae  corda dolor, fletuque genas violata quod
inquit,  nunc tibi, quod leti quaeram dea fida propinqui  effugium? haecne ultro properasti in proelia, saeve  ac miserande puer? cruda heu festinaque virtus suasit et hortatrix animosi gloria leti.  scilicet angustum iamdudum urgentibus annis  Maenalium tibi, parve, nemus, perque antra ferarum  vix tutae sine matre viae, silvestria cuius nondum tela procax arcumque implere valebas.  et nunc illa meas ingentem plangit ad aras  invidiam surdasque fores et limina lassat:  tu dulces lituos ululataque proelia gaudes  felix et miserae tantum moriture parenti.
ne tamen extremo frustra morientis honori  adfuerit, venit in medios caligine furva saepta globos, primumque leves furata sagittas  audacis tergo pueri caelestibus implet  coryton telis, quorum sine sanguine nullum decidit; ambrosio tum spargit membra liquore,  spargit equum, ne (pio videtur vulnere corpus  ante necem, cantusque sacros et conscia miscet  murmura, secretis quae Colchidas ipsa sub antris  nocte docet monstratque feras quaerentibus herbas.  Tunc vero exserto circumvolat igneus arcu nec se mente regit, patriae matrisque suique  immemor, et nimium caelestibus utitur armis:  ut leo, cui parvo mater Gaetula cruentos  suggerit ipsa cibos, cum primum crescere sensit colla iubis torvusque novos respexit ad ungues,  indignatur ali, tandemque effusus apertos  liber amat campos et nescit in antra reverti,  quos, age, Parrhasio sternis, puer improbe, cornu?  prima Tanagraeum turbavit harundo Coroebum extremo galeae primoque in margine parmae  angusta transmissa via, stat faucibus unda  sanguinis, et sacri facies rubet igne veneni,  saevius Eurytion, cui luminis orbe sinistro  callida  tergeminis acies se condidit uncis. ille trahens oculo plenam labente sagittam  ibat in auctorem: sed divum fortia quid non  tela queant? alio geminatum lumine volnus  explevit tenebras; sequitur tamen improbus hostem,  qua meminit, fusum donec prolapsus in Idan decidit: hic saevi miser inter funera belli  palpitat et mortem sociosque hostesque precatur. addit Abantiadas, insignem crinibus Argum  et male dilectum miserae Cydona sorori.   huic geminum obliqua traiecit harundine tempus, exsilit hac ferrum, velox hac pinna remansit:  fluxit utrimque cruor, nulli tela aspera mortis  dant veniam, non forma Lamum, non infula Lygdum,  non pubescentes texerunt Aeolon anni: Agitur ora  Lamus, fiet saucius inguina Lygdus,  perfossus  telo niveam gemis, Aeole, frontem,  te praeceps Euboea tulit, te candida Thisbe  miserat, hunc virides non excipietis Erythrae.   numquam cassa manus, nullum sine numine fugit  missile, nec requies dextrae, sonitumque priori  iungit harundo sequens, unum quis crederet arcum  aut unam saevire manum? modo derigit ictus,  nunc latere alterno dubius conamina mutat,  nunc fugit instantes et solo respicit arcu. Et iam mirantes indignantesque coibant  Labdacidae, primusque Iovis de sanguine claro  Amphion ignarus adhuc, quae funera campis  ille daret: quonam usque moram lucrabere fati,  o multum meritos puer orbature parentes? quin etiam menti tumor atque audacia gliscit,  congressus dum nemo tuos pugnamque minorem  dignatur bellis, iramque relinqueris infra,  i, repete Arcadiam mixtusque aequalibus illic, dum ferus hic vero desaevit pulvere Mavors, proelia lude domi: quodsi te maesta sepulcri  fama movet, dabimus leto moriare  virorum!
iamdudum hune contra stimulis gravioribus ardet  trux Atalantiades — necdum ille quierat — et infit:  sera etiam in Thebas, quarum hic exercitus, arma  profero; quisnam adeo puer, ut bellare recuset talibus? Arcadiae stirpem et fera semina gentis,  non Thebana vides: non me sub nocte silenti  Thyias Echionio genetrix famulata Lyaeo  edidit, haud umquam deformis vertice mitras induimus turpemque  manu iactavimus hastam,  protinus adstrictos didici reptare per amnes  horrendasque domos magnarum intrare ferarum  et — quid plura loquar? ferrum mea semper et arcus  mater habet, vestri feriunt cava tympana patres.
non tulit Amphion vultumque et in ora loquentis  telum immane rotat; sed ferri lumine diro  turbatus sonipes sese dominumque retorsit  in latus atque avidam transmisit devius hastam,  acrior hoc iuvenem stricto mucrone petebat Amphion, cum se medio Latonia campo  iecit et ante oculos omnis stetit obvia vultu.  Haerebat iuveni devinctus amore pudico  Maenalius Dorceus, cui bella suumque timorem   mater et audaces pueri mandaverat annos.  huius tum vultu dea dissimulata profatur:  hactenus Ogygias satis infestasse catervas,  Parthenopaee, satis; miserae iam parce parenti, parce deis, quicumque favent.
nec territus ille:  hunc sine me — non plura petam — fidissime Dorceu,  sternere humi, qui tela meis gerit aemula telis et similes cultus et frena sonantia iactat.  frena regam, cultus Triviae pendebitis alto  limine,, captivis matrem donabo pharetris.
audiit et mixto risit Latonia fletu. viderat hanc caeli iamdudum in parte remota  Gradivum complexa venus, dumque anxia Thebas  commemorat Cadmumque viro caraeque nepotes  Harmoniae, pressum tacito sub corde dolorem  tempestiva movet: nonne hanc,Gradive, protervam  virginitate vides mediam se ferre virorum coetibus? utque acies audax et Martia signa  temperet? en etiam donat praebetque necandos  tot nostra de gente viros, huic tradita virtus,  huic furor? agrestes superest tibi figere dammas.
desiluit iustis commotus in arma querellis Bellipotens, cui sola vagum per inane ruenti  Ira comes, reliqui sudant ad bella Furores,  nec mora, cum maestam monitu Letoida duro  increpat adsistens: non haec tibi proelia divum dat pater; armiferum ni protinus improba campum  deseris, huic aequam nosces nec Pallada dextrae.
quid faciat contra? premit hinc Mavortia cuspis,  hinc plenae tibi, parve, colus, Iovis inde severi  vultus: abit solo post haec evicta pudore.  At pater Ogygias Mavors circumspicit alas  horrendumque Dryanta movet, cui sanguinis auctor  turbidus Orion, comitesque odisse Dianae ( inde furit) patrium, hic  turbatos arripit ense  Arcadas exarmatque ducem; cadit agmine longo  Cyllenes populus Tegeesque habitator opacae, Aepytiique duces Telphusiacaeque phalanges,  ipsum autem et lassa fidit prosternere dextra,  nec servat vires: etenim huc iam fessus et illuc  mutabat turmas; urgent praesagia mille funeris, et nigrae praecedunt nubila mortis,  iamque miser raros comites verumque videbat  Dorcea, iam vires paulatim abscedere sensit,  sensit et exhaustas umero leviore pharetras;  iam minus atque minus fert arma puerque videtur et sibi, cum torva clipei metuendus obarsit  luce Dryas: tremor ora repens ac viscera torsit  Arcados; utque feri vectorem fulminis albus  cum supra respexit olor, cupit hiscere ripam  Strymonos et trepidas in pectora contrahit alas: sic iuvenem saevi conspecta mole Dryantos  iam non ira subit, sed leti nuntius horror,  arma tamen, frustra superos Triviamque precatus,  molitur pallens et surdos expedit arcus,  iamque instat telis et utramque obliquus  in ulnam   cornua contingit mucrone et pectora nervo, cum ducis Aonii magno cita turbine cuspis fertur in adversum nervique obliqua sonori  vincla secat: pereunt ictus manibusque remissis  vana supinato ceciderunt spicula cornu. tunc miser et frenos turbatus et arma remisit,  vulneris impatiens, umeri quod tegmine dextri  intrarat facilemque cutem: subit altera cuspis  cornipedisque fugam succiso poplite sistit,  tunc cadit ipse Dryas — mirum — nec vulneris umquam  conscius: olim auctor teli causaeque patebunt.  At puer infusus sociis in devia campi  tollitur — heu simplex aetas! — moriensque iacentem  flebat equum; cecidit laxata casside vultus,  aegraque per trepidos exspirat gratia visus, et prensis concussa comis ter colla quaterque  stare negant, ipsisque nefas lacrimabile Thebis,  ibat purpureus niveo de pectore sanguis,  tandem haec singultu verba incidente profatur:  labimur, i, miseram, Dorceu, solare parentem. illa quidem, si vera ferunt praesagia curae,  aut somno iam triste nefas aut omine vidit,  tu tamen arte pia trepidam suspende diuque  decipito; neu tu subitus neve arma tenenti  veneris, et tandem, cum iam cogere fateri, dic: merui, genetrix, poenas invita capesse;  arma puer rapui, nec te retinente quievi,  nec tibi sollicitae tandem inter bella peperci,  vive igitur potiusque animis irascere nostris,  et iam pone metus, frustra de colle Lycaei anxia prospectas, si quis per nubila longe  aut sonus aut nostro sublatus ab agmine pulvis:  frigidus et nuda iaceo tellure, nec usquam  tu prope, quae voltus efflantiaque ora teneres.  hunc tamen, orba parens, crinem
dextraque secandum praebuit hunc toto capies pro corpore crinem,  comere quem frustra me dedignante solebas,  huic dabis exsequias, atque inter iusta memento,  ne quis inexpertis hebetet mea tela lacertis  dilectosque canes ullis agat amplius antris.  haec autem primis arma infelicia castris  ure, vel ingratae crimen  suspende Dianae."
12,Valerius Flaccus,argon_2,"Interea scelerum luctusque ignarus Iason
alta secat; neque enim patrios cognoscere casus
Iuno sinit, mediis ardens ne flectat ab undis
ac temere in Pelian et adhuc obstantia regis
fata ruat placitosque deis ne  deserat actus.
Iamque fretis  summas aequatum Pelion ornos
templaque Tisaeae  mergunt obliqua Dianae;
iam Sciathos subsedit aquis, iam longa recessit
Sepias; attollit tondentes pabula Magnes
campus equos: vidisse putant Dolopeia busta
intrantemque Amyron  curvas quaesita per oras
aequora, flumineo cuius redeuntia vento
vela legunt; remis insurgitur. inde salutant
Eurymenas; recipit velumque fretumque reversus 
auster, et in nubem Minyis repetentibus  altum
Ossa redit. metus ecce deum damnataque bello
Pallene, circumque vident immania monstra
terrigenum caelo quondam adversata gigantum,
quos scopulis trabibusque parens miserata iugisque
induit et versos exstruxit in aethera montes.
quisque suas in rupe minas pugnamque metusque
servat adhuc; quatit ipse hiemes et torquet ab alto
fulmina crebra pater; scopulis sed maximus illis
horror abest, Sicula pressus tellure Typhoeus.
hunc profugum et sacras revomentem pectore flammas,
ut memorant, prensum ipse comis Neptunus in altum 
abstulit implicuitque vadis totiensque cruenta
mole resurgentem torquentemque anguibus undas 
Sicanium dedit usque fretum cumque urbibus Aetnam 
intulit ora premens. trux ille eiectat adesi 
fundamental iugi; pariter tune omnis  anhelat
Trinacria, iniectam  fesso dum pectore molem
commovet  experiens gemituque reponit inani.
Iamque Hyperionius metas maris urget Hiberi
currus et evectae prono laxantur habenae
aethere, cum palmas Tethys grandaeva sinusque
sustulit et rupto sonuit sacer aequore Titan.
auxerat  hora metus, iam se vertentis Olympi
ut faciem raptosque simul montesque locosque
ex oculis circumque graves videre tenebras.
ipsa quies rerum mundique silentia terrent
astraque et effusis stellatus crinibus aether.
ac velut ignota captus regione viarum
noctivagum qui carpit iter non aure quiescit,
non oculis, noctisque metus niger auget utrimque 
campus et occurrens  umbris maioribus arbor, 
haud aliter trepidare viri. sed pectora firmans
Hagniades 'non hanc' inquit 'sine numine  pinum
derigimus,  nec me tantum Tritonia cursus
erudiit; saepe ipsa manu dignata carinam est.
an  non experti, subitus cum luce fugata
horruit imbre dies? quantis, pro Iuppiter, austris
restitimus, quanta quotiens et Palladis arte 
incassum decimae cecidit tumor arduus undae.
quin agite, o socii; micat immutabile caelum
puraque nec gravido surrexit Cynthia cornu,
nullus in ore  rubor, certusque ad talia Titan
integer in fluctus et in uno decidit auro. 
	  adde, quod in  noctem venti veloque marique
incumbunt magis et tacitis ratis  ocior horis. 
atque adeo non illa sequi mihi sidera monstrat, 
quae delapsa polo reficit mare: tantus Orion
iam cadit, irato iam stridet in aequore Perseus:
sed mihi dux, vetitis qui numquam conditus  undis
axe nitet serpens septenosque implicat ignes.'
sic ait et certi memorat qui vultus Olympi,
Pleiones Hyadumque locos, quo  sidere vibret
Ensis et Actaeus niteat qua luce Bootes.
haec ubi dicta dedit, Cereris turn munere  fessas
restituunt vires et parco pectora  Baccho.
mox somno cessere; regunt sua sidera puppem.
Iamque sub Eoae dubios Atlantidis  ignes
albet ager, motisque truces ab ovilibus ursi
tuta domosque petunt, raras et litus in altum
mittit aves, cum primus  equis exegit anhelis
Phoebus Athon mediasque diem dispersit in undas. 
certatim remis agitur mare rostraque cursu
prima tremunt, et iam summis Vulcania surgit
Lemnos aquis tibi per varios dilecta  labores,
Ignipotens; nec te furiis  et crimine matrum
terra fugat  meritique piget meminisse prioris.
Tempore quo primum fremitus insurgere opertos
caelicolum et regni sensit novitate tumentes
Iuppiter aetheriae nec stare silentia pacis,
Iunonem volucri primam suspendit Olympo
horrendum chaos ostendens poenamque  barathri.
mox etiam pavidae temptantem vincula matris
solvere praerupti Vulcanum vertice caeli
devolvit; ruit ille polo noctemque diemque
turbinis in morem, Lemni cum litore tandem
insonuit. vox inde repens ut perculit urbem,
adclinem scopulo inveniunt miserentque foventque
alternos aegro cunctantem poplite gressus.
hinc reduci  superas postquam pater adnuit arces,
Lemnos cara deo, nec fama notior Aetne
aut Lipares domus: has epulas, haec templa peracta
aegide et horrifici formatis fulminis alis
laetus adit. contra Veneris stat frigida semper
ara loco, meritas postquam dea coniugis iras
horruit et tacitae Martem tenuere catenae.
quocirca struit illa nefas Lemnoque merenti
exitium furiale movet. neque enim alma videri
tantum: eadem tereti  crinem subnectitur auro
sidereos diffusa sinus, eadem effera et ingens
et maculis suffecta genas pinumque sonantem
virginibus Stygiis nigramque simillima pallam. 
Iamque dies aderat. Thracas qui fuderat armis
dux Lemni, puppes  tenui contexere canna
ausus et inducto cratem defendere tergo,
laeta maria tum signa refert, plenasque movebant
armentis nuribusque rates. et barbara  vestis
et torques insigne loci. sonat aequore clamor:
'o patria, o variis coniunx nunc anxia curis,
has  agimus longi famulas tibi praemia belli',
cum dea se piceo per sudum turbida nimbo
praecipitat Famamque vagam vestigat in umbra. 
quam pater omnipotens digna atque indigna  canentem
spargentemque metus placidis regionibus arcet
aetheris: illa fremens habitat sub nubibus imis,
non erebi, non diva poli, terrasque fatigat
quas datur. audentem primi spernuntque foventque.
mox omnes agit et motis quatit oppida linguis. 
talem diva sibi scelerisque dolique ministram
quaerit avens. videt illa prior, iamque advolat ultro
impatiens, iamque ora parat, iam suscitat aures.
bane superincendit Venus atque his vocibus implet:
'vade age et aequoream, virgo, delabere Lemnon
et cunctas mihi verte domos, praecurrere qualis
bella soles, cum mille tubas armataque campis
agmina et innumerum flatus cum fingis  equorum.
adfore iam luxu turpique cupidine captos
fare  viros carasque toris inducere Thressas.
haec tibi principia, hinc rabidas  dolor undique matres
instimulet: mox ipsa adero ducamque paratas.'
	  Illa abit  et mediam gaudens defertur in urbem
et primam Eurynomen, qua  proxima limina Codri,
occupat exesam curis castumque cubile
servantem: manet illa viro famulasque fatigat
litoribus,  tardi reputant quae tempora belli
ante torum et longo mulcent insomnia penso.
huic dea cum lacrimis et nota veste Neaerae 
icta genas 'utinam non hic tibi nuntius essem,
o soror, aut nostros' inquit 'prius unda dolores
obruat, in tali quoniam tibi tempore coniunx
sic meritae, votis quem tu fletuque requiris,
heu furit et captae indigno famulatur amore.
iamque aderunt, thalamisque tuis Threissa propinquat
non forma,  non arte colus, non laude pudoris
par tibi nec magni proles praeclara Dorycli,
picta manus ustoque  placet sed barbara mento.
ac tamen hos aliis  forsan solabere casus
tu thalamis fatoque leges meliore penates:
me tua matris egens damnataque paelice proles
exanimat,  quam iam miseros transversa tuentem
letalesque dapes infectaque pocula cerno.
scis simile ut flammis simus genus; adde cruentis
quod patrium saevire Dahis.  iam lacte ferino,
iam veniet durata gelu. sed me quoque pulsam
fama viro, nostrosque toros virgata  tenebit
et plaustro direpta  nurus.' sic fata querellas
abscidit et curis pavidam lacrimisque relinquit.
transit ad Iphinoen isdemque Amythaonis implet
Oleniique domum furiis; totam inde per urbem
personat, ut  cunctas agitent expellere Lemno,
ipsi urbem Thressaeque regant.  dolor iraque surgit:
obvia quaeque eadem traditque  auditque, neque ulli
vana fides. tum  voce deos et questibus implent,
oscula iamque toris atque  oscula postibus ipsis
ingeminant lacrimisque iterum visuque  morantur.
prosiliunt nec tecta virum thalamosque revisunt
amplius; adglomerant sese nudisque sub astris
condensae fletus acuunt ac dira precantur
coniugia et Stygias infanda ad foedera taedas.
Has inter medias Dryopes in imagine maestae
flet Venus et saevis ardens dea planctibus instat
primaque 'Sarmaticas utinam Fortuna dedisset 
insedisse domos tristesque habitasse pruinas,
plaustra sequi, vel iam patriae  vidisse per ignes
culmen agi  stragemque deum; nam cetera belli
perpetimur. mene ille novis, me destinat amens
servitiis, urbem aut  fugiens natosque relinquam?
non prius ense manus raptoque armabimus igne,
dumque silent ducuntque nova cum coniuge somnos,
magnum aliquid spirabit amor?' tune ignea torquens
lumina praecipites excussit ab ubere  natos.
ilicet arrectae mentes, evictaque  matrum
corda sacer Veneris gemitus rapit: aequora cunctae
prospiciunt simulantque choros delubraque festa
fronde tegunt laetaeque viris venientibus adsunt.
iamque domos mensasque petunt; discumbitur altis
porticibus; sua cuique  furens festinaque coniunx
adiacet, inferni qualis sub nocte barathri
adcubat  attonitum Phlegyan et Thesea iuxta
Tisiphone saevasque dapes et pocula libat,
tormenti genus, et nigris amplectitur hydris.
	  Ipsa Venus quassans undantem turbine pinum 
adglomerat tenebras  pugnaeque adcincta trementem
desilit in Lemnon; nimbis et luce fragosa
prosequitur polus et tonitru pater auget honoro.
inde novam pavidas vocem furibunda per auras
congeminat, qua primus Athos et pontus et ingens
Thraca pals pariterque  toris exhorruit omnis
mater et adstricto riguerunt ubere  nati.
adeelerat Pavor et Geticis Discordia demens
e stabulis atraeque genis pallentibus Irae
et Dolus et Rabies et Leti maior imago
visa truces exerta manus, ut prima vocatu
intonuit signumque dedit Mavortia coniunx.
Hic aliud Venus et multo magis ipsa tremendum
orsa nefas gemitus fingit vocesque cadentum
inrupitque domos et singultantia gestans
ora manu taboque sinus perfusa recenti 
arrectasque comas 'meritos  en prima revertor
ulta toros, premit ecce dies'. tum verbere victas 
in thalamos  agit et cunctantibus invenit enses.
unde ego tot scelerum facies, tot fata iacentum
exsequar? heu, vatem monstris quibus intulit ordo,
quae se aperit series.  o qui me vera canentem
sistat  et hac nostras exsolvat imagine noctes.
invadunt aditus et quondam cara suorum
corpora, pars ut erant dapibus vinoque soporos,
pars conferre manus etiam magnisque  paratae
cum facibus quosdam insomnes et cuncta tuentes:
sed temptare fugam prohibetque capessere  contra
arma metus: adeo ingentes inimica videri
diva dabat, notaque sonat vox coniuge maior; 
tantum oculos pressere manu,  velut agmina cernant
Bumenidum ferrumve super Bellona coruscet.
hoc soror, hoc coniunx, propiorque hoc nata parensque
saeva  valet, prensosque toris mactatque trahitque
femineum genus, immanes  quos sternere Bessi
nec Geticae potuere manus aut aequoris irae.
it cruor  in thalamis, et anhela in pectore fumant
vulnera, seque toris misero luctamine trunci
devolvunt. diras aliae ad fastigia taedas
iniciunt adduntque domos. pars ignibus atris
effugiunt propere,  sed dura in limine coniunx
obsidet, et viso repetunt incendia  ferro.
ast aliae Thressas labem causamque furorum 
diripiunt; mixti gemitus clamorque precantum 
barbarus,  ignotaeque implebant aethera voces.
	  Sed tibi nunc quae digna tuis ingentibus ausis 
ora  feram, decus et patriae laus una ruentis,
Hypsipyle? non  ulla meo te carmine dictam
abstulerint, durent Latiis modo saecula fastis
Iliacique lares tantique palatia regni.
inruerant  actae pariter nataeque nurusque,
totaque iam sparsis exarserat insula monstris.
illa pias armata manus 'fuge protinus urbem
meque, pater; non hostis', ait 'non moenia laesi
Thraces habent: nostrum hoc facinus; ne quaere, quis auctor. 
iam fuge, iam dubiae donum rape mentis et ensem
tu potius, miserere, tene.'  tune excipit artus
obnubitque caput tacitumque ad conscia Bacchi
templa rapit  primoque manus a limine tendens
'exime nos sceleri, pater, et miserere piorum
rursus' ait. tacita pavidum tune sede locavit
sub pedibus dextraque dei;  latet ille receptus
veste sacra; voces chorus  et trieterica reddunt
aera sonum, fixaeque fremunt in limine lynces. 
regina ut roseis Auroram surgere bigis
vidit et insomni lassatas  turbine tandem
conticuisse domos, stabilem quando optima facta
dant animum  maiorque piis audacia coeptis,
serta patri iuvenisque comam vestesque Lyaei
induit et medium curru locate aeraque circum
tympanaque et plenas tacita  formidine cistas.
ipsa sinus hederisque ligat famularibus  artus
pampineamque quatit ventosis ictibus hastam
respiciens, teneat virides velatus habenas
ut pater, e  nivea tumeant ut cornua mitra
et sacer ut Bacchum referat scyphus. impulit acri
tum  validas stridore fores rapiturque per urbem
talia voce canens: 'linque  o mihi caede madentem,
Bacche, domum; sine foedatum te funere pontus 
expiet et referam lotos in templa dracones.'
sic medios egressa  metus; facit ipse verendam
nam deus et flatu non inscia gliscit anhelo. 
iamque senem tacitis  saeva procul urbe remotum
occulerat  silvis, ipsam sed conscius ausi
nocte dieque Pavor fraudataque turbat Erinys.
non similes iam ferre choros (semel orgia fallunt)
audet, non patrios furtis accedere  saltus,
et fuga diversas misero quaerenda per artes.
visa ratis saevae  defecta laboribus undae,
quam Thetidi  longinqua dies Glaucoque repostam
solibus et canis urebat  luna pruinis.
huc  genitorem altae per opaca silentia noctis
praecipitem silvis rapit et  sic maesta profatur:
'quam, genitor, patriam, quantas modo linquis inanis 
pube domos. pro dira lues, pro noctis acerbae
exitium. talin possum te credere  puppi,
care parens? possum tantis retinere periclis?
solvimus heu serum Furiis  scelus. adnue votis,
diva, soporiferas quae nunc trahis aequore bigas.
non populos, non dite solum, non ulla parenti
regna peto; patria liceat decedere terra.
quando ego servato mediam genitore per urbem
laeta ferar? quando hic lacrimas planctusque  videbo?'
dixerat. ille procul trunca fugit  anxius alno
Taurorum lucos,  delubraque saeva Dianae
advenit. hic illum tristi, dea, praeficis arae
ense dato;  mora nec terris tibi longa cruentis:
iam nemus Egeriae, iam te ciet altus ab Alba
Iuppiter et soli non mitis Aricia regi.
	  Arcem nata petit, quo iam manus horrida matrum
congruerat. rauco fremitu sedere parentum
natorumque locis vacuaeque in moenibus urbis
iura novant; donant  solio sceptrisque paternis
ut meritam, redeuntque  piae sua praemia menti.
Ecce procul validis Lemnon tendentia remis
arma notant; rapitur subito regina tumultu
conciliumque vocat. non illis obvia tela
ferre nec infestos derat furor improbus ignes,
ni Veneris saevas fregisset Mulciber iras.
tunc etiam vates Phoebo dilecta Polyxo —
non patriam, non certa genus, sed maxima †taetae 
Proteaque ambiguum Phariis se  ab  antris
huc rexisse vias iunctis  super aequora phocis;
saepe imis  se condit aquis cunctataque paulum
surgit ut auditas referens  in gurgite voces —
'portum demus' ait, 'fatis haec,  credite, puppis
advenit  et levior Lemno deus aequore flexit
huc Minyas; Venus ipsa volens dat corpora  iungi,
dum vires utero maternaque sufficit aetas.'
dicta placent, portatque preces ad litora Grais 
Iphinoe; nec  turba nocens, scelerisque  recentis
signa movent, tollitque loci Cytherea timorem.
protinus ingentem procerum sub nomine taurum
deicit, insuetis et iam pia munera templis
reddit, et hac prima Veneris calet  ara iuvenca.
Ventum erat ad rupem, cuius pendentia nigris
fumant saxa iugis coquiturque vaporibus aer.
substitit Aesonides,  atque  hic regina precari
hortatur causasque docens 'haec antra videtis
Vulcanique' ait 'ecce domos: date vina precesque....
forsitan hoc factum taceat iam fulmen in antro:
nox dabit ipsa fidem, clausae cum murmura flammae,
hospes, et incussae sonitum mirabere massae.'
moenia tum viresque loci veteresque parentum
iactat  opes. mediis famulae convivia tectis
expediunt; Tyrio vibrat torus igneus ostro.
stat  maerens atavos reges regesque maritos
Thressa manus, quaecumque faces timuisse iugales
credita nec dominae sanctum tetigisse cubile.
iam medium  Aesonides, iam se regina locavit,
post alii proceres; sacris dum vincitur extis
prima fames, circum pateris it Bacchus, et omnis
aula silet; dapibus coeptis mox tempora fallunt
noctis et in seras durant sermonibus umbras,
praecipueque ducis  casus mirata requirit
Hypsipyle, quae fata  trahant, quae regis agat vis
aut unde Haemoniae molem ratis: unius haeret
adloquio et blandos paulatim colligit ignes
iam non dura toris Veneri  nec iniqua reversae,
et deus ipse moras  spatiumque indulget amori.
Pliada lege poli nimboso moverat astro
Iuppiter aeternum volvens opus, et simul undis
cuncta ruunt, unoque dei  Pangaea sub ictu
Gargaraque et maesti steterunt  formidine luci.
saevior haut alio mortales tempore gentes 
terror  agit; tune urget enim, tune flagitat iras
in populos Astraea Iovem terrisque relictis
invocat adsiduo Saturnia sidera questu.
insequitur niger et magnis cum fratribus Eurus
intonat Aegaeo, tenditque ad litora pontus; 
et lunam quarto densam videt imbribus ortu
Thespiades, longus coeptis et fluctibus arcens 
qui  metus. usque novos divae melioris ad ignis
urbe sedent laeti Minyae viduisque vacantes
indulgent thalamis nimbosque educere luxu
nec iam velle vias, zephyrosque audire vocantes
dissimulant, donec resides Tirynthius heros
non tulit, ipse rati invigilans  atque integer urbis:
invidisse deos tantum maris aequor adortis,
desertasque  domos, fraudataque tempore segni
vota patrum. quid et ipse viris cunctantibus adsit?
'o miseri quicumque tuis accessimus actis.
Phasin et Aeeten  Scythicique pericula ponti
redde' ait 'Aesonide: me tecum solus in aequor
rerum traxit amor, dum spes mihi sistere montes
Cyaneos vigilemque alium spoliare draconem.
si sedet Aegaei scopulos habitare profundi, 
hoc mecum Telamon peraget meus.' haec  ubi dicta,
baud secus Aesonides monitis accensus amaris,
quam  bellator equus, longa quem frigida  pace
terra iuvat, †brevis† in laevos piger angitur orbes,
frena tamen dominumque velit, si Martius aures
clamor et obliti rursus fragor impleat aeris.
tune Argum Tiphynque vocat pelagoque  parari
praecipitat; petit ingenti clamore magister
arma viros pariter sparsosque in litore remos. 
	  Exoritur novus urbe dolor planctusque per omnes
et facies antiqua domos. sibi moenia linqui
en iterum; et quando natorum tempora, gentem
qui recolant, qui sceptra gerant?  nunc triste nefandae
noctis opus, vidui nunc illa silentia tecti
saeva magis, thalamos  excussaque vincla quod ausae
induere atque  iterum tales admittere curas.
ipsa quoque Hypsipyle subitos per litora cursus
ut vidit totaque viros decedere Lemno,
ingemit et tali compellat Iasona questu:
'iamne placet primo deducere vela sereno,
carius o mihi patre caput? modo saeva quierunt 
aequora. sic portus fugeret ratis, aspera si  te
Plias in adversae tenuisset litore Thraces.
ergo moras caelo cursumque tenentibus undis
debuimus?' dixit lacrimans  haesuraque caro
dona duci promit chlamydem textosque labores.
illic servati genitoris conscia sacra
pressit acu  currusque pios: stant saeva paventum
agmina dantque locum; viridi  circum horrida tela
silva tremit; mediis refugit pater anxius umbris.
pars et frondosae raptus expresserat Idae
illustremque fugam pueri; mox aethere laetus
adstabat mensis,  quin et Iovis armiger ipse
accipit a Phrygio iam pocula blanda ministro.
tune ensem notumque ferens insigne Thoantis 
'accipe' ait, 'bellis mediaeque  ut pulvere pugnae
sim comes, Aetnaei genitor quae flammea gessit
dona dei, nunc digna tuis adiungier armis.
i, memor i terrae, quae vos amplexa quieto
prima sinu, refer et domitis a Colchidos oris
vela  per hunc utero quem linquis Iasona nostro.'
sic ait Haemonii labens in colla mariti.
nec minus Orphea tristis  cervice tuaque,
Aeacide, et gemino coniunx a Castore pendet.
Has inter lacrimas legitur piger uncus harenis.
iam remi rapuere ratem, iam flamina portant;
spumea subsequitur fugientis semita clavi.
tune tenuis Lemnos transitque  Electria tellus
Threiciis arcana sacris. hic numinis ingens
horror et incautis decreta piacula linguis. 
hanc demissa Iovi non umquam laedere fluctu
audet hiems. sponte ipse deus tune asperat undas, 
cum vetat infidos sua litora tangere nautas.
obvius at Minyas terris adytisque sacerdos
excipit hospitibus reserans secreta Thyotes.
hactenus in populos vates, Samothracia, dicam: 
missa  mane, sacrisque metum servemus opertis.
illi sole novo laeti plenique deorum
considunt transtris. iam quas praeviderat  urbes
navita condebat, proraeque accesserat Imbros,
et sol  aetherias medius conscenderat arces.
Thessala Dardaniis tune primum puppis harenis
adpulit et fatis Sigeo litore sedit.
desiliunt: pars hinc levibus candentia velis
castra levat,  tracto pars frangit adorea saxo
farra, citum strictis alius de cautibus ignem
ostendit foliis et sulphure pascit amico.
	  Alcides Telamonque comes dum litora blando
anfractu sinuosa legunt, vox accidit aures
flebile  succedens, cum fracta remurmurat unda.
attoniti pressere gradum vacuumque secuntur
vocis iter. iam certa sonat,  desertaque durae
virgo neci quem non hominum superumque vocabat?
acrius hoc instare viri succurrere certi;
qualiter, implevit gemitu cum taurus  acerbo
avia frangentem morsu super alta leonem
terga ferens, coit e sparso concita mapali
agrestum manus et caeco clamore coloni.
constitit Alcides, visuque enisus in alta
rupe truces manicas defectaque virginis ora
cernit et ad primos turgentia lumina flexus; 
exanimum veluti multa tamen arte coactum
maeret ebur, Pariusve notas et nomina sumit
cum lapis aut liquidi referunt  miranda colores.
ductor ait: 'quod, virgo, tibi nomenque genusque,
quae sors  ista, doce, tendunt cur vincula palmas?'
illa tremens tristique oculos deiecta pudore
'non ego digna malis' inquit; 'suprema parentum
dona vides, ostro scopulos auroque frequentes.
nos Ili felix quondam genus,  invida donec
Laomedonteos fugeret Fortuna penates.
principio morbi caeloque exacta sereno
temperies, arsere rogis certantibus agri,
cum subitus fragor et fluctus Idaea  moventes
cum stabulis nemora: ecce repens consurgere ponto 
belua, monstrum ingens; hanc tu nec montibus  ullis
nec nostro metire mari. primaeva furenti
huic manus amplexus inter planctusque parentum
deditur. hoc sortes, hoc corniger imperat Hammon,
virgineam damnare animam sortitaque Lethen
corpora; crudelis scopulis me destinat urna.
verum o iam  redeunt Phrygibus si numina tuque
ille ades auguriis promisse et sorte deorum,
iam cui candentes votivo in gramine pascit
cornipedes genitor, nostrae stata dona salutis,
adnue meque, precor, defectaque Pergama monstris
eripe, namque potes. neque enim tam lata videbam
pectora, Neptunus muros cum iungeret astris,
nec tales umeros pharetramque gerebat Apollo.'
auxerat haec locus et facies maestissima capti
litoris et tumuli caelumque, quod incubat urbi,
quale laborantis Nemees iter aut Erymanthi 
vidit et infectae miseratus flumina Lernae.
	  Dat procul interea signum Neptunus, et una
monstriferi mugire sinus Sigeaque pestis
adglomerare fretum, cuius stellantia glauca
lumina nube tremunt, atque ordine curva trisulco
fulmineus  quatit ora fragor, pelagoque remenso
cauda redit, passosque sinus  rapit ardua cervix.
illam incumbentem per mille volumina pontus
prosequitur lateri adsultans, trepidisque ruentem
litoribus sua cogit hiems. non fluctibus aequis
nubiferi venit unda Noti, non Africus alto
tantus ovat patriisque manus cum plenus habenis
Orion bipedum flatu mare tollit equorum.
ecce ducem placitae furiis crudescere pugnae
surgentemque toris stupet immanemque paratu
Aeacides pulsentque graves ut terga pharetrae.
ille patrem pelagique deos suaque arma precatus
insiluit scopulo, motumque e sedibus aequor
horruit et celsi  spatiosa volumina monstri.
qualis ubi a gelidi Boreas convallibus Hebri
tollitur et volucres Riphaea per ardua nubes
praecipitat piceo necdum tenet omnia  caelo,
illa  simul molem horrificam scopulosaque terga
promovet ingentique umbra subit. intremere Ide 
inlidique rates pronaeque resurgere turres. 
occupat Alcides arcum totaque pharetrae
nube premit. non illa magis quam sede movetur 
magnus Eryx, deferre velint quem vallibus imbres.
iam brevis et telo volucri non utilis aer.
tum vero fremitus vanique insania coepti
et tacitus pudor et rursus pallescere virgo.
proicit arma manu, scopulos vicinaque saxa
respicit, et quantum ventis adiuta  vetustas
impulerit pontive fragor,  tantum abscidit imi
concutiens a sede maris. iamque agmine toto
pistris adest miseraeque inhiat iam proxima praedae.
stat mediis elatus aquis recipitque ruentem
Alcides saxoque prior surgentia colla
obruit; hinc vastos nodosi roboris ictus
congeminat, fluctus done defertur  in imos
iam totis resoluta vadis; Idaeaque mater
et chorus et summis ulularunt  collibus Amnes.
protinus e scopulis et opaca valle resurgunt
pastores magnisque petunt clamoribus urbem.
nuntius hinc socios Telamon vocat, ac simul ipsi
horrescunt subitoque vident in sanguine puppem.
nec minus in scopulos crudique cacumina saxi
emicat Alcides vinclisque tenentibus aufert
virgineas de rupe manus aptatque superbis
arma umeris. regem inde petens superabat ovante 
litora tuta gradu, qualis per pascua victor
ingreditur, tum colla  tumens, tum celsior armis
taurus, ubi adsueti pecoris stabula alta revisit
et patrium nemus  et bello quos ultus amores.
Obvia cui contra longis emissa tenebris
turba Phrygum  parvumque trahens cum coniuge natum
Laomedon; iam maestus equos, iam debita posci
dona gemit. pars aerii fastigia muri
cingit et ignotis iuvenem mirantur in armis.
illum torva tuens atque acri lubricus astu
rex subit et patrio fatur male laetus amore:
'maxime Graiugenum, quem non Sigea petentem 
litora nec nostrae miserantem funera Troiae
adpulit his fors ipsa locis, si vera parentem
fama Iovem summique tibi genus esse Tonantis, 
noster ades iunctisque venis: sator unus et idem
stirpis honos, quamquam longis disiungimur oris.
quot mihi post lacrimas, post quanta piacula patrum
serus ades, quam parva tuis iam gloria factis.
verum age nunc socios fraternis moenibus infer; 
crastina lux biiuges stabulis ostendat apertis.'
dixerat haec tacitusque dolos dirumque volutat
corde nefas, clausum ut thalamis somnoque gravatum
immolet et rapta ludat  responsa pharetra;
namque bis Herculeis deberi Pergama telis
audierat. Priami sed quis iam vertere regnis
fata queat? manet immotis nox †turica†  lustris
et genus Aeneadum et Troiae melioris honores.
'nos' ait 'ad Scythici' Tirynthius 'ostia ponti
raptat iter; mox huc vestras revehemur ad oras
donaque dicta feram.' turn vero plura vocatis 
adnuit  ille deis. promissa infida tyranni
iam Phryges et miserae flebant discrimina Troiae.
	  Panditur hinc totis in noctem carbasus alis
litoraque et veteris  tumulos praelabitur Ili
Dardaniumque patrem; vigili simul omnia ludo
festa vident; hinc unda, sacris hinc ignibus Ide
vibrat et horrisonae respondent Gargara buxo.
inde ubi iam medii tenuere silentia ponti
stridentesque iuvant aurae,  Phrixea subibant
aequora et angustas quondam sine nomine  fauces.
ecce autem prima volucrem sub luce dehiscens
terruit unda ratem, vittataque constitit Helle,
iam Panopes Thetidisque soror, iamque aurea laeva
sceptra tenens. dum sternit aquas, proceresque  ducemque
aspicit et placidis compellat lasona dictis:
'te quoque ab Haemoniis  ignota per aequora terris
regna infesta domus fatisque simillima  nostris
fata ferunt; iterum Aeolios  Fortuna nepotes
spargit, et infelix Scythicum gens quaeritis amnem.
vasta super tellus, longum (ne defice coeptis)
aequor,  et ipse procul, verum dabit ostia Phasis.
hic nemus arcanum geminaeque virentibus arae
stant tumulis; hic prima  pia sollemnia Phrixo
ferte  manu cinerique, precor, mea reddite dicta:
non ego per Stygiae quod rere silentia ripae,
frater, agor; frustra vacui scrutaris Averni,
care, vias; neque enim scopulis me et fluctibus actam
frangit hiems: celeri extemplo subiere ruentem
Cymothoe Glaucusque manu; pater ipse profundi
has etiam sedes, haec numine tradidit aequo
regna nec Inois noster sinus invidet undis.'
dixerat et maestos tranquilla sub aequora vultus 
cum gemitu tulit, ut patrii rediere dolores.
tum pelago vina invergens dux talibus infit:
'undarum decus et gentis, Cretheia virgo,
pande viam cursuque tuos age, diva, secundo',
immittitque ratem mediasque intervolat urbes,
qua brevibus furit aestus aquis Asiamque prementem
effugit abruptis Europa immanior oris.
has etiam terras consertaque gentibus arva
sic pelago pulsante, reor, Neptunia quondam
cuspis et adversi longus labor abscidit aevi,
ut Siculum Libycumque latus, stupuitque fragore 
Ianus et occiduis regnator montibus Atlans.
iam iuga Percotes  Pariumque infame fragosis
exsuperant Pityamque  vadis, transmissaque puppi
Lampsacus, Ogygii  quam nec trieterica Bacchi
sacra neque arcanis Phrygius furor invehit antris,
sed suus in Venerem raptat deus. illius aras
urbe super celsique vident velamina templi.
rarior hinc tellus atque ingens undique caelum
rursus et incipiens alium prospectus in orbem.
terra sinu medio Pontum iacet inter et Hellen
ceu fundo prolata maris; namque improba caecis
intulit arva vadis longoque per  aequora dorso
litus agit: tenet hinc veterem confinibus oris
pars Phrygiam, pars discreti iuga pinea montis.
nec procul ad tenuis surgit confinia ponti
urbs placidis demissa iugis; rex divitis agri
Cyzicus. Haemoniae qui turn nova signa carinae
ut  videt, ipse ultro primas procurrit ad undas
miraturque viros dextramque amplexus et haerens 
incipit: 'o terris nunc primum cognita nostris
Aemathiae manus et fama mihi maior imago.
non tamen haec adeo semota neque ardua tellus
longaque iam populis  impervia lucis eoae,
cum tales intrasse duces, tot robora cerno.
nam licet hinc saevas tellus alat horrida gentes
meque fremens tumido circumfluat ore Propontis,
vestra fides ritusque  pares et mitia cultu
his etiam mihi corda locis; procul effera virtus
Bebrycis et Scythici procul inclementia sacri.'
sic memorat laetosque rapit, simul hospita pandi
tecta iubet templisque sacros largitur honores.
stant gemmis auroque tori mensaeque paratu
regifico centumque pares primaeva ministri
corpora; pars epulas manibus, pars aurea gestant
pocula bellorum casus expressa recentum. 
atque ea prima duci porgens carchesia Graio
Cyzicus 'hic portus' inquit 'mihi territat hostis,
has acies sub nocte refert, haec versa Pelasgum
terga vides, meus hic ratibus qui pascitur ignis.'
subicit  Aesonides: 'utinam nunc ira Pelasgos
adferat  et solitis temptet concurrere furtis
cunctaque se ratibus fundat manus: arma videbis
hospita nec post hanc ultra tibi proelia noctem.'
sic ait basque inter variis nox plurima dictis
rapta vices nec non simili lux postera tractu."
13,Ovid,fasti,"Tempora cum causis Latium digesta per annum lapsaque sub terras ortaque signa canam, excipe pacato, Caesar Germanice, voltu hoc opus et timidae dirige navis iter;  officioque, levem non aversatus honorem, en tibi devoto numine dexter ades. sacra recognosces annalibus eruta priscis, et quo sit merito quaeque notata dies. invenies illic et festa domestica vobis:  saepe tibi pater est, saepe legendus avus; quaeque ferunt illi pictos signantia fastos, tu quoque cum Druso praemia fratre feres. Caesaris arma canant alii: nos Caesaris aras, et quoscumque sacris addidit ille dies.  adnue conanti per laudes ire tuorum, deque meo pavidos excute corde metus, da mihi te placidum, dederis in carmina viris: ingenium voltu statque caditque tuo. pagina iudicium docti subitura movetur  principis, ut Clario missa legenda deo. quae sit enim culti facundia sensimus oris, civica pro trepidis cum tulit arma reis;  scimus et, ad nostras cum se tulit impetus artes, ingenii currant flumina quanta tui.  si licet et fas est, vates rege vatis habenas, auspice te felix totus ut annus eat. tempora digereret cum conditor urbis, in anno constituit menses quinque bis esse suo. scilicet arma magis quam sidera, Romule, noras,  curaque finitimos vincere maior erat. est tamen et ratio, Caesar, quae movent illum, erroremque suum quo tueatur, habet, quod satis est, utero matris dum prodeat infans, hoc anno statuit temporis esse satis,  per totidem menses a funere coniugis uxor sustinet in vidua tristia signa domo, haec igitur vidit trabeati cura Quirini, cum rudibus populis annua iura daret. Martis erat primus mensis, Venerisque secundus:  haec generis princeps, ipsius ille pater, tertius a senibus, iuvenum de nomine quartus, quae sequitur, numero turba notata fuit. at Numa nec Ianum nec avitas praeterit umbras, mensibus antiquis praeposuitque duos.  ne tamen ignores variorum iura dierum, non habet officii Lucifer omnis idem. ille nefastus erit, per quem tria verba silentur: fastus erit, per quem lege licebit agi.  nec toto perstare die sua iura putaris:  qui iam fastus erit, mane nefastus erat; nam simul exta deo data sunt, licet omnia fari, verbaque honoratus libera praetor habet, est quoque, quo populum ius est includere saeptis: est quoque, qui nono semper ab orbe redit.  vindicat Ausonias Iunonis cura Kalendas, Idibus alba Iovi grandior agna cadit; Nonarum tutela deo caret, omnibus istis (ne fallare cave!) proximus ater erit. omen ab eventu est, illis nam Roma diebus  damna sub averso tristia Marte tulit, haec mihi dicta semel, totis haerentia fastis, ne seriem rerum scindere cogar, erunt. Ecce tibi faustum, Germanice, nuntiat annum inque meo primus carmine Ianus adest.  Iane biceps, anni tacite labentis origo, solus de superis qui tua terga vides, dexter ades ducibus, quorum secura labore otia terra ferax, otia pontus habet: dexter ades patribusque tuis populoque Quirini,  et resera nutu candida templa tuo. prospera lux oritur: linguis animisque favete! nunc dicenda bona sunt bona verba die.  lite vacent aures, insanaque protinus absint iurgia; differ opus, livida lingua, tuum!  cernis, odoratis ut luceat ignibus aether, et sonet accensis spica Cilissa focis? flamma nitore suo templorum verberat aurum et tremulum summa spargit in aede iubar, vestibus intactis Tarpeias itur in arces,  et populus festo concolor ipse suo est, iamque novi praeeunt fasces, nova purpura fulget, et nova conspicuum pondera sentit ebur. colla rudes operum praebent ferienda iuvenci, quos aluit campis herba Falisca suis.  Iuppiter arce sua totum cum spectat in orbem, nil nisi Romanum, quod tueatur, habet, salve, laeta dies, meliorque revertere semper, a populo rerum digna potente coli. quem tamen esse deum te dicam, Iane biformis?  nam tibi par nullum Graecia numen habet, ede simul causam, cur de caelestibus unus, sitque quod a tergo, sitque quod ante, vides? haec ego cum sumptis agitarem mente tabellis, lucidior visa est, quam fuit ante, domus.  tunc sacer ancipiti mirandus imagine Ianus bina repens oculis obtulit ora meis. extimui sensique metu riguisse capillos, et gelidum subito frigore pectus erat. ille tenens baculum dextra clavemque sinistra  edidit hos nobis ore priore sonos: disce metu posito, vates operose dierum, quod petis, et voces percipe mente meas. me Chaos antiqui (nam sum res prisca) vocabant:  aspice, quam longi temporis acta canam.  lucidus hic aer et quae tria corpora restant, ignis, aqua et tellus, unus acervus erat. ut semel haec rerum secessit lite suarum inque novas abiit massa soluta domos, flamma petit altum, propior locus aera cepit,  sederunt medio terra fretumque solo. tunc ego, qui fueram globus et sine imagine moles, in faciem redii dignaque membra deo. nunc quoque, confusae quondam nota parva figurae, ante quod est in me postque, videtur idem.  accipe, quaesitae quae causa sit altera formae, hanc simul ut noris officiumque meum. quicquid ubique vides, caelum, mare, nubila, terras, omnia sunt nostra clausa patentque manu. me penes est unum vasti custodia mundi,  et ius vertendi cardinis omne meum est. cum libuit Pacem placidis emittere tectis, libera perpetuas ambulat illa vias: sanguine letifero totus miscebitur orbis, ni teneant rigidae condita bella serae.  praesideo foribus caeli cum mitibus Horis: it, redit officio Iuppiter ipse meo. inde vocor Ianus, cui cum Ceriale sacerdos imponit libum mixtaque farra sale, nomina ridebis; modo namque Patulcius idem  et modo sacrifico Clusius ore vocor. scilicet alterno voluit rudis illa vetustas nomine diversas significare vices, vis mea narrata est. causam nunc disce figurae: iam tamen hanc aliqua tu quoque parte vides.   omnis habet geminas, hinc atque hinc, ianua frontis, e quibus haec populum spectat, at illa larem; utque sedens primi vester prope limina tecti ianitor egressus introitusque videt, sic ego perspicio caelestis ianitor aulae  Eoas partes Hesperiasque simul. ora vides Hecates in tres vertentia partes, servet ut in ternas compita secta vias; et mihi, ne flexu cervicis tempora perdam, cernere non moto corpore bina licet.
dixerat et voltu, si plura requirere vellem, difficilem mihi se non fore fassus erat. sumpsi animum gratesque deo non territus egi verbaque sum spectans pauca locutus humum! dic, age, frigoribus quare novus incipit annus,  qui melius per ver incipiendus erat? omnia tunc florent, tunc est nova temporis aetas, et nova de gravido palmite gemma tumet, et modo formatis operitur frondibus arbor, prodit et in summum seminis herba solum,  et tepidum volucres concentibus aera mulcent, ludit et in pratis luxuriatque pecus, tum blandi soles, ignotaque prodit hirundo et luteum celsa sub trabe figit opus: tum patitur cultus ager et renovatur aratro.  haec anni novitas iure vocanda fuit.
quaesieram multis: non multis ille moratus contulit in versus sic sua verba duos: bruma novi prima est veterisque novissima solis: principium capiunt Phoebus et annus idem.
post ea mirabar, cur non sine litibus esset prima dies. causam percipe
Ianus ait.  tempora commisi nascentia rebus agendis, totus ab auspicio ne foret annus iners, quisque suas artes ob idem delibat agendo  nec plus quam solitum testificatur opus.
mox ego, cur, quamvis aliorum numina placem, Iane, tibi primum tura merumque fero?
ut possis aditum per me, qui limina servo, ad quoscumque voles
inquit habere deos.
at cur laeta tuis dicuntur verba Kalendis, et damus alternas accipimusque preces?
tum deus incumbens baculo, quem dextra gerebat, omina principiis
inquit inesse solent, ad primam vocem timidas advertitis aures,  et visam primum consulit augur avem. templa patent auresque deum, nec lingua caducas concipit ulla preces, dictaque pondus habent.
desierat Ianus, nec longa silentia feci, sed tetigi verbis ultima verba meis:  quid volt palma sibi rugosaque carica
dixi et data sub niveo candida mella cado?
omen
ait causa est, ut res sapor ille sequatur, et peragat coeptum dulcis ut annus iter.
dulcia cur dentur, video, stipis adice causam,  pars mihi de festo ne labet ulla tuo.
risit et o quam te fallunt tua saecula,
dixit qui stipe mel sumpta dulcius esse putes! vix ego Saturno quemquam regnante videbam, cuius non animo dulcia lucra forent.  tempore crevit amor, qui nunc est summus, habendi: vix ultra, quo iam progrediatur, habet.  pluris opes nunc sunt, quam prisci temporis annis, dum populus pauper, dum nova Roma fuit, dum casa Martigenam capiebat parva Quirinum,  et dabat exiguum fluminis ulva torum. Iuppiter angusta vix totus stabat in aede, inque Iovis dextra fictile fulmen erat. frondibus ornabant quae nunc Capitolia gemmis, pascebatque suas ipse senator oves;  nec pudor in stipula placidam cepisse quietem et faenum capiti supposuisse fuit. iura dabat populis posito modo praetor aratro, et levis argenti lammina crimen erat. at postquam fortuna loci caput extulit huius,  et tetigit summos vertice Roma deos, creverunt et opes et opum furiosa cupido, et, cum possideant plurima, plura petunt, quaerere, ut absumant, absumpta requirere certant, atque ipsae vitiis sunt alimenta vices.  sic quibus intumuit suffusa venter ab unda, quo plus sunt potae, plus sitiuntur aquae, in pretio pretium nunc est: dat census honores, census amicitias: pauper ubique iacet, tu tamen auspicium si sit stipis utile, quaeris,  curque iuvent vestras aera vetusta manus? aera dabant olim, melius nunc omen in auro est, victaque concessit prisca moneta novae, nos quoque templa iuvant, quamvis antiqua probemus, aurea: maiestas convenit ista deo.  laudamus veteres, sed nostris utimur annis: mos tamen est aeque dignus uterque coli.
finierat monitus, placidis ita rursus, ut ante, clavigerum verbis adloquor ipse deum: multa quidem didici: sed cur navalis in aere  altera signata est, altera forma biceps?
noscere me duplici posses sub imagine,
dixit ni vetus ipsa dies extenuasset opus. causa ratis superest: Tuscum rate venit in amnem ante pererrato falcifer orbe deus.  hac ego Saturnum memini tellure receptum caelitibus regnis a Iove pulsus erat. inde diu genti mansit Saturnia nomen; dicta quoque est Latium terra, latente deo. at bona posteritas puppem formavit in aere,  hospitis adventum testificata dei. ipse solum colui, cuius placidissima laevum radit harenosi Thybridis unda latus, hic, ubi nunc Roma est, incaedua silva virebat, tantaque res paucis pascua bubus erat.  arx mea collis erat, quem volgus nomine nostro nuncupat, haec aetas Ianiculumque vocat, tunc ego regnabam, patiens cum terra deorum esset, et humanis numina mixta locis, nondum Iustitiam facinus mortale fugarat  (ultima de superis illa reliquit humum), proque metu populum sine vi pudor ipse regebat; nullus erat iustis reddere iura labor, nil mihi cum bello: pacem postesque tuebar et
clavem ostendens haec
ait arma gero.
presserat ora deus. tunc sic ego nostra resolvi voce mea voces eliciente dei:  cum tot sint Iani, cur stas sacratus in uno, hic ubi iuncta foris templa duobus habes?
ille manu mulcens propexam ad pectora barbam  protinus Oebalii rettulit arma Tati, utque levis custos armillis capta Sabinos ad summae tacitos duxerit arcis iter. inde, velut nunc est, per quem descenditis,
inquit arduus in valles et fora clivus erat.  et iam contigerant portam, Saturnia cuius dempserat oppositas invidiosa seras, cum tanto veritus committere numine pugnam ipse meae movi callidus artis opus, oraque, qua pollens ope sum, fontana reclusi  sumque repentinas eiaculatus aquas; ante tamen madidis subieci sulphura venis, clauderet ut Tatio fervidus humor iter. cuius ut utilitas pulsis percepta Sabinis, quae fuerat, tuto reddita forma loco est.  ara mihi posita est parvo coniuncta sacello: haec adolet flammis cum strue farra suis.
at cur pace lates motisque recluderis armis?
nec mora, quaesiti reddita causa mihi est: ut populo reditus pateant ad bella profecto,  tota patet dempta ianua nostra sera. pace fores obdo, ne qua discedere possit; Caesareoque diu numine elusus ero.
dixit et attollens oculos diversa videntes aspexit toto quicquid in orbe fuit.  pax erat et, vestri, Germanice, causa triumphi,  tradiderat famulas iam tibi Rhenus aquas. Iane, fac aeternos pacem pacisque ministros, neve suum, praesta, deserat auctor opus. quod tamen ex ipsis licuit mihi discere fastis,  sacravere patres hac duo templa die. accepit Phoebo nymphaque Coronide natum insula, dividua quam premit amnis aqua. Iuppiter in parte est; cepit locus unus utrumque iunctaque sunt magno templa nepotis avo. Quis vetat et stellas, ut quaeque oriturque caditque, dicere? promissi pars fuit ista mei. felices animae, quibus haec cognoscere primis inque domus superas scandere cura fuit! credibile est illos pariter vitiisque locisque  altius humanis exeruisse caput. non Venus et vinum sublimia pectora fregit officiumque fori militiaeve labor; nec levis ambitio perfusaque gloria fuco magnarumque fames sollicitavit opum.  admovere oculis distantia sidera nostris aetheraque ingenio supposuere suo. sic petitur caelum: non ut ferat Ossan Olympus, summaque Peliacus sidera tangat apex. nos quoque sub ducibus caelum metabimur illis  ponemusque suos ad vaga signa dies.  Ergo ubi nox aderit Venturis tertia Nonis, sparsaque caelesti rore madebit humus, octipedis frustra quaerentur brachia Cancri: praeceps occiduas ille subibit aquas.  Institerint Nonae, missi tibi nubibus atris signa dabunt imbres exoriente Lyra.
Quattuor adde dies ductos ex ordine Nonis, Ianus Agonali luce piandus erit. nominis esse potest succinctus causa minister,  hostia caelitibus quo feriente cadit, qui calido strictos tincturus sanguine cultros semper agone,
rogat, nec nisi iussus agit. pars, quia non veniant pecudes, sed agantur, ab actu nomen Agonalem credit habere diem.  pars putat hoc festum priscis Agnalia dictum, una sit ut proprio littera dempta loco. an, quia praevisos in aqua timet hostia cultros, a pecoris lux est ipsa notata metu? fas etiam fieri solitis aetate priorum  nomina de ludis Graeca tulisse diem. et pecus antiquus dicebat agonia sermo; veraque iudicio est ultima causa meo.  utque ea non certa est, ita rex placare sacrorum numina lanigerae coniuge debet ovis.  victima, quae dextra cecidit victrice, vocatur; hostibus a domitis hostia nomen habet, ante, deos homini quod conciliare valeret, far erat et puri lucida mica salis, nondum pertulerat lacrimatas cortice murras  acta per aequoreas hospita navis aquas, tura nec Euphrates nec miserat India costum, nec fuerant rubri cognita fila croci. ara dabat fumos herbis contenta Sabinis et non exiguo laurus adusta sono.  si quis erat, factis prati de flore coronis qui posset violas addere, dives erat. hic, qui nunc aperit percussi viscera tauri, in sacris nullum culter habebat opus. prima Ceres avidae gavisa est sanguine porcae  ulta suas merita caede nocentis opes; nam sata vere novo teneris lactentia sulcis eruta saetigerae comperit ore suis. sus dederat poenas: exemplo territus huius palmite debueras abstinuisse, caper.  quem spectans aliquis dentes in vite prementem talia non tacito dicta dolore dedit: rode, caper, vitem! tamen hinc, cum stabis ad aram, in tua quod spargi cornua possit, erit.
verba fides sequitur: noxae tibi deditus hostis  spargitur adfuso cornua, Bacche, mero. culpa sui nocuit, nocuit quoque culpa capellae: quid bos, quid placidae commeruistis oves? flebat Aristaeus, quod apes cum stirpe necatas viderat inceptos destituisse favos.   caerula quem genetrix aegre solata dolentem addidit haec dictis ultima verba suis: siste, puer, lacrimas! Proteus tua damna levabit, quoque modo repares quae periere, dabit, decipiat ne te versis tamen ille figuris,  impediant geminas vincula firma manus.
pervenit ad vatem iuvenis resolutaque somno alligat aequorei brachia capta senis, ille sua faciem transformis adulterat arte: mox domitus vinclis in sua membra redit,  oraque caerulea tollens rorantia barba, qua
dixit repares arte, requiris, apes? obrue mactati corpus tellure iuvenci: quod petis a nobis, obrutus ille dabit.
iussa facit pastor: fervent examina putri  de bove: mille animas una necata dedit, poscit ovem fatum: verbenas improba carpsit, quas pia dis ruris ferre solebat anus. quid tuti superest, animam cum ponat in aris lanigerumque pecus ruricolaeque boves?  placat equo Persis radiis Hyperiona cinctum, ne detur celeri victima tarda deo. quod semel est triplici pro virgine caesa Dianae, nunc quoque pro nulla virgine cerva cadit, exta canum vidi Triviae libare Sapaeos,  et quicumque tuas accolit, Haeme, nives, caeditur et rigido custodi ruris asellus; causa pudenda quidem, sed tamen apta deo. festa corymbiferi celebrabas, Graecia, Bacchi,  tertia quae solito tempore bruma refert.  di quoque cultores in idem venere Lyaei, et quicumque iocis non alienus erat, Panes et in Venerem Satyrorum prona iuventus, quaeque colunt amnes solaque rura deae. venerat et senior pando Silenus asello,  quique ruber pavidas inguine terret aves, dulcia qui dignum nemus in convivia nacti gramine vestitis accubuere toris, vina vina dabat Liber, tulerat sibi quisque coronam, miscendas parce rivus agebat aquas.   Naides effusis aliae sine pectinis usu, pars aderant positis arte manuque comis: illa super suras tunicam collecta ministrat, altera dissuto pectus aperta sinu: exserit haec humerum, vestem trahit illa per herbas,  impediunt teneros vincula nulla pedes, hinc aliae Satyris incendia mitia praebent, pars tibi, qui pinu tempora nexa geris, te quoque, inextinctae Silene libidinis, urunt: nequitia est, quae te non sinit esse senem.  at ruber, hortorum decus et tutela, Priapus omnibus ex illis Lotide captus erat: hanc cupit, hanc optat, sola suspirat in illa, signaque dat nutu, sollicitatque notis, fastus inest pulchris, sequiturque superbia formam:  irrisum voltu despicit illa suo. nox erat, et vino somnum faciente iacebant corpora diversis victa sopore locis. Lotis in herbosa sub acernis ultima ramis, sicut erat lusu fessa, quievit humo.  surgit amans animamque tenens vestigia furtim  suspenso digitis fert taciturna gradu, ut tetigit niveae secreta cubilia nymphae, ipsa sui flatus ne sonet aura, cavet, et iam finitima corpus librabat in herba:  illa tamen multi plena soporis erat. gaudet et, a pedibus tracto velamine, vota ad sua felici coeperat ire via. ecce rudens rauco Sileni vector asellus intempestivos edidit ore sonos.  territa consurgit nymphe manibusque Priapum reicit et fugiens concitat omne nemus; at deus obscena nimium quoque parte paratus omnibus ad lunae lumina risus erat. morte dedit poenas auctor clamoris, et haec est  Hellespontiaco victima grata deo. intactae fueratis aves, solacia ruris, adsuetum silvis innocuumque genus, quae facitis nidos et plumis ova fovetis et facili dulces editis ore modos; sed nil ista iuvant, quia linguae crimen habetis, dique putant mentes vos aperire suas. nec tamen hoc falsum: nam, dis ut proxima quaeque, nunc penna veras, nunc datis ore notas, tuta diu volucrum proles tum denique caesa est,  iuveruntque deos indicis exta sui. ergo saepe suo coniunx abducta marito uritur Idaliis alba columba focis; nec defensa iuvant Capitolia, quo minus anser det iecur in lances, Inachi lauta, tuas;  nocte deae Nocti cristatus caeditur ales, quod tepidum vigili provocet ore diem.  Interea Delphin clarum super aequora sidus tollitur et patriis exerit ora vadis.
Postera lux hiemem medio discrimine signat,  aequaque praeteritae, quae superabit, erit.
Proxima prospiciet Tithono Aurora relicto Arcadiae sacrum pontificale deae, te quoque lux eadem, Turni soror, aede recepit, hic ubi Virginea Campus obitur aqua.  unde petam causas horum moremque sacrorum? diriget in medio quis mea vela freto? ipsa mone, quae nomen habes a carmine ductum, propositoque fave, ne tuus erret honor, orta prior luna (de se si creditur ipsi)  a magno tellus Arcade nomen habet. hic fuit Evander, qui, quamquam clarus utroque, nobilior sacrae sanguine matris erat; quae simul aetherios animo conceperat ignes, ore dabat pleno carmina vera dei.  dixerat haec nato motus instare sibique, multaque praeterea tempore nacta fidem.  nam iuvenis nimium vera cum matre fugatus deserit Arcadiam Parrhasiumque larem, cui genetrix flenti fortuna viriliter
inquit  (siste, precor, lacrimas) ista ferenda tibi est. sic erat in fatis; nec te tua culpa fugavit, sed deus; offenso pulsus es urbe deo. non meriti poenam pateris, sed numinis iram: est aliquid magnis crimen abesse malis.  conscia mens ut cuique sua est, ita concipit intra pectora pro facto spemque metumque suo. nec tamen ut primus maere mala talia passus: obruit ingentes ista procella viros, passus idem est, Tyriis qui quondam pulsus ab oris  Cadmus in Aonia constitit exul humo: passus idem Tydeus et idem Pagasaeus Iason, et quos praeterea longa referre mora est. omne solum forti patria est, ut piscibus aequor, ut volucri, vacuo quicquid in orbe patet.  nec fera tempestas toto tamen horret in anno: et tibi (crede mihi) tempora veris erunt.
vocibus Evander firmata mente parentis nave secat fluctus Hesperiarnque tenet, iamque ratem doctae monitu Carmentis in amnem  egerat et Tuscis obvius ibat aquis: fluminis illa latus, cui sunt vada iuncta Tarenti, aspicit et sparsas per loca sola casas; utque erat, immissis puppem stetit ante capillis continuitque manum torva regentis iter,  et procul in dextram tendens sua bracchia ripam pinea non sano ter pede texta ferit; neve daret saltum properans insistere terrae, vix est Evandri vixque retenta manu.  di 
que petitorum
dixit salve te locorum,  tuque novos caelo terra datura deos, fluminaque et fontes, quibus utitur hospita tellus, et nemorum nymphae naiadumque chori! este bonis avibus visi natoque mihique, ripaque felici tacta sit ista pede!  fallor, an hi fient ingentia moenia colles, iuraque ab hac terra cetera terra petet? montibus his olim totus promittitur orbis: quis tantum fati credat habere locum? et iam Dardaniae tangent haec litora pinus:  hic quoque causa novi femina Martis erit. care nepos, Palla, funesta quid induis arma? indue! non humili vindice caesus eris. victa tamen vinces eversaque, Troia, resurges: obruet hostiles ista ruina domos.  urite victrices Neptunia Pergama flammae! num minus hic toto est altior orbe cinis? iam pius Aeneas sacra et, sacra altera, patrem adferet: Iliacos accipe, Vesta, deos! tempus erit, cum vos orbemque tuebitur idem,  et fient ipso sacra colente deo, et penes Angustos patriae tutela manebit: hanc fas imperii frena tenere domum, inde nepos natusque dei, licet ipse recuset, pondera caelesti mente paterna feret;   utque ego perpetuis olim sacrabor in aris, sic Augusta novum Iulia numen erit.
talibus ut dictis nostros descendit in annos, substitit in medios praescia lingua sonos, puppibus egressus Latia stetit exul in herba,  felix, exilium cui locus ille fuit! nec mora longa fuit: stabant nova tecta, neque alter montibus Ausoniis Arcade maior erat. ecce boves illuc Erytheidas applicat heros emensus longi claviger orbis iter;  dumque huic hospitium domus est Tegeaea, vagantur incustoditae lata per arva boves, mane erat: excussus somno Tirynthius actor de numero tauros sentit abesse duos. nulla videt quaerens taciti vestigia furti:  traxerat aversos Cacus in antra ferox, Cacus, Aventinae timor atque infamia silvae, non leve finitimis hospitibusque malum, dira viro facies, vires pro corpore, corpus grande: pater monstri Mulciber huius erat:  proque domo longis spelunca recessibus ingens, abdita, vix ipsis invenienda feris, ora super postes adfixaque brachia pendent, squalidaque humanis ossibus albet humus, servata male parte boum Iove natus abibat:  mugitum rauco furta dedere sono. accipio revocamen
ait, vocemque secutus  impia per silvas ultor ad antra venit, ille aditum fracti praestruxerat obice montis; vix iuga movissent quinque bis illud opus.  nititur hic numeris (caelum quoque sederat illis) et vastum motu conlabefactat onus. quod simul eversum est, fragor aethera terruit ipsum. ictaque subsedit pondere molis humus, prima movet Cacus collata proelia dextra  remque ferox saxis stipitibusque gerit. quis ubi nil agitur, patrias male fortis ad artes confugit et flammas ore sonante vomit; quas quotiens proflat, spirare Typhoea credas et rapidum Aetnaeo fulgur ab igne iaci.  occupat Alcides, adductaque clava trinodis ter quater adverso sedit in ore viri. ille cadit mixtosque vomit cum sanguine fumos et lato moriens pectore plangit humum, immolat ex illis taurum tibi, Iuppiter, unum  victor et Evandrum ruricolasque vocat, constituitque sibi, quae Maxima dicitur, aram, hic ubi pars urbis de bove nomen habet, nec tacet Evandri mater prope tempus adesse, Hercule quo tellus sit satis usa suo.  at felix vates, ut dis gratissima vixit, possidet hunc Iani sic dea mense diem. 
Idibus in magni castus Iovis aede sacerdos semimaris flammis viscera libat ovis;  redditaque est omnis populo provincia nostro,  et tuus Augusto nomine dictus avus. perlege dispositas generosa per atria ceras: contigerunt nulli nomina tanta viro. Africa victorem de se vocat, alter Isauras aut Cretum domitas testificatur opes;  hunc Numidae faciunt, illum Messana superbum, ille Numantina traxit ab urbe notam, et mortem et nomen Druso Germania fecit— me miserum, virtus quam brevis illa fuit! si petat a victis, tot sumat nomina Caesar,  quot numero gentes maximus orbis habet, ex uno quidam celebres aut torquis adempti aut corvi titulos auxiliaris habent. Magne, tuum nomen rerum est mensura tuarum: sed qui te vicit, nomine maior erat.  nec gradus est supra Fabios cognominis ullus: illa domus meritis Maxima dicta suis. sed tamen humanis celebrantur honoribus omnes: hic socium summo cum Iove nomen habet, sancta vocant augusta patres, augusta vocantur  templa sacerdotum rite dicata manu; huius et augurium dependet origine verbi, et quodcumque sua Iuppiter auget ope. augeat imperium nostri ducis, augeat annos, protegat et vestras querna corona fores,   auspicibusque deis tanti cognominis heres omine suscipiat, quo pater, orbis onus I 
Respiciet Titan actas ubi tertius Idus, fient Parrhasiae sacra relata deae. Nam prius Ausonias matres carpenta vehebant  (haec quoque ab Evandri dicta parente reor); mox honor eripitur, matronaque destinat omnis ingratos nulla prole novare viros, neve daret partus, ictu temeraria caeco visceribus crescens excutiebat onus.  corripuisse patres ausas immitia nuptas, ius tamen ereptum restituisse ferunt; binaque nunc pariter Tegeaeae sacra parenti pro pueris fieri virginibusque iubent, scortea non illi fas est inferre sacello,  ne violent puros exanimata focos. siquis amas veteres ritus, adsiste precanti: nomina percipies non tibi nota prius. Porrima placatur Postvertaque, sive sorores sive fugae comites, Maenali diva, tuae:  altera, quod porro fuerat, cecinisse putatur, altera, venturum postmodo quicquid erat.
Candida, te niveo posuit lux proxima templo,  qua fert sublimes alta Moneta gradus:  nunc bene prospicies Latiam, Concordia, turbam,  nunc te sacratae constituere manus. Furius antiquam populi superator Etrusci voverat et voti solverat ille fidem, causa, quod a patribus sumptis secesserat armis volgus, et ipsa suas Roma timebat opes.  causa recens melior: passos Germania crines porrigit auspiciis, dux venerande, tuis; inde triumphatae libasti munera gentis templaque fecisti, quam colis ipse, deae. hanc tua constituit genetrix et rebus et ara,  sola toro magni digna reperta Iovis.
Haec ubi transierint, Capricorno, Phoebe, relicto per iuvenis curres signa gerentis aquam. Septimus hinc oriens cum se demiserit undis, fulgebit toto iam Lyra nulla polo.  Sidere ab hoc ignis venienti nocte, Leonis qui micat in medio pectore, mersus erit.
Ter quater evolvi signantes tempora fastos, nec Sementiva est ulla reperta dies:   cum mihi (sensit enim) lux haec indicitur,
inquit  Musa, quid a fastis non stata sacra petis? utque dies incerta sacro, sic tempora certa: seminibus iactis est ubi fetus ager.
state coronati plenum ad praesaepe iuvenci: cum tepido vestrum vere redibit opus.  rusticus emeritum palo suspendat aratrum: omne reformidat frigida volnus humus, vilice, da requiem terrae semente peracta; da requiem, terram qui coluere, viris, pagus agat festum: pagum lustrate, coloni,  et date paganis annua liba focis. placentur frugum matres, Tellusque Ceresque, farre suo gravidae visceribusque suis. officium commune Ceres et Terra tuentur: haec praebet causam frugibus, illa locum.  consortes operis, per quas correcta vetustas quernaque glans victa est utiliore cibo, frugibus immensis avidos satiate colonos, ut capiant cultus praemia digna sui. vos date perpetuos teneris sementibus auctus,  nec nova per gelidas herba sit usta nives, cum serimus, caelum ventis aperite serenis; cum latet, aetheria spargite semen aqua. neve graves cultis Cerialia rura, cavete, agmine laesuro depopulentur aves.  vos quoque, formicae, subiectis parcite granis: post messem praedae copia maior erit. interea crescat scabrae robiginis expers, nec vitio caeli palleat aegra seges, et neque deficiat macie neque pinguior aequo   divitiis pereat luxuriosa suis. et careant loliis oculos vitiantibus agri, nec sterilis culto surgat avena solo. triticeos fetus passuraque farra bis ignem hordeaque ingenti fenore reddat ager!
haec ego pro vobis, haec vos optate coloni, efficiatque ratas utraque diva preces, bella diu tenuere viros: erat aptior ensis vomere, cedebat taurus arator equo; sarcula cessabant, versique in pila ligones,  factaque de rastri pondere cassis erat. gratia dis domuique tuae; religata catenis iampridem vestro sub pede bella iacent, sub iuga bos veniat, sub terras semen aratas: pax Cererem nutrit, pacis alumna Ceres. 
At quae venturas praecedit sexta Kalendas, hac sunt Ledaeis templa dicata deis: fratribus illa deis fratres de gente deorum circa Iuturnae composuere lacus. 
Ipsum nos carmen deduxit Pacis ad aram.  haec erit a mensis fine secunda dies. frondibus Actiacis comptos redimita capillos, Pax, ades et toto mitis in orbe mane.  dum desint hostes, desit quoque causa triumphi: tu ducibus bello gloria maior eris.  sola gerat miles, quibus arma coerceat, arma, canteturque fera nil nisi pompa tuba. horreat Aeneadas et primus et ultimus orbis: si qua parum Romam terra timebat, amet. tura, sacerdotes, pacalibus addite flammis,  albaque percussa victima fronte cadat, utque domus, quae praestat eam, cum pace perennet ad pia propensos vota rogate deos. sed iam prima mei pars est exacta laboris, cumque suo finem mense libellus habet.

Ianus habet finem, cum carmine crescit et annus: alter ut hic mensis, sic liber alter eat. nunc primum velis, elegi, maioribus itis: exiguum, memini, nuper eratis opus.  ipse ego vos habui faciles in amore ministros, cum lusit numeris prima iuventa suis. idem sacra cano signataque tempora fastis: ecquis ad haec illinc crederet esse viam? haec mea militia est: ferimus quae possumus arma,  dextraque non omni munere nostra vacat, si mihi non valido torquentur pila lacerto, nec bellatoris terga premuntur equi, nec galea tegimur nec acuto cingimur ense, (his habilis telis quilibet esse potest),  at tua prosequimur studioso pectore, Caesar, nomina, per titulos ingredimurque tuos. ergo ades et placido paulum mea munera voltu respice, pacando si quid ab hoste vacas. februa Romani dixere piamina patres:  nunc quoque dant verbo plurima signa fidem, pontifices ab rege petunt et flamine lanas, quis veterum lingua februa nomen erat,  quaeque capit lictor domibus purgamina versis torrida cum mica farra, vocantur idem;  nomen idem ramo, qui caesus ab arbore pura casta sacerdotum tempora fronde tegit, ipse ego flammicam poscentem februa vidi; februa poscenti pinea virga data est. denique quodcumque est, quo corpora nostra piantur,  hoc apud intonsos nomen habebat avos. mensis ab his dictus, secta quia pelle Luperci omne solum lustrant idque piamen habent, aut quia placatis sunt tempora pura sepulcris, tunc cum ferales praeteriere dies.  omne nefas omnemque mali purgamina causam credebant nostri tollere posse senes. Graecia principium moris dedit: illa nocentis impia lustratos ponere facta putat. Actoriden Peleus, ipsum quoque Pelea Phoci  caede per Haemonias solvit Acasfus aquas: vectam frenatis per inane draconibus Aegeus credulus iumenta Phasida fovit ope: Amphiareiades Naupactoo Acheloo solve nefas
dixit, solvit et ille nefas.  a! nimium faciles, qui tristia crimina caedis fluminea tolli posse putatis aqua! sed tamen (antiqui ne nescius ordinis erres) primus, ut est, Iani mensis et ante fuit;  qui sequitur Ianum, veteris fuit ultimus anni:  tu quoque sacrorum, Termine, finis eras. primus enim Iani mensis, quia ianua prima est: qui sacer est imis manibus, imus erat. postmodo creduntur spatio distantia longo tempora bis quini continuasse viri.
Principio mensis Phrygiae contermina Matri Sospita delubris dicitur aucta novis, nunc ubi sint illis, quaeris, sacrata Kalendis templa deae? longa procubuere die. cetera ne simili caderent labefacta ruina,  cavit sacrati provida cura ducis, sub quo delubris sentitur nulla senectus; nec satis est homines, obligat ille deos. templorum positor, templorum sancte repostor, sit superis, opto, mutua cura tui!  dent tibi caelestes, quos tu caelestibus, annos, proque tua maneant in statione domo! tunc quoque vicini lucus celebratur Helerni, qua petit aequoreas advena Thybris aquas. ad penetrale Numae Capitoliumque Tonantem  inque Iovis summa caeditur arce bidens. saepe graves pluvias adopertus nubibus auster concitat, aut posita sub nive terra latet.
Proximus Hesperias Titan abiturus in undas gemmea purpureis cum iuga demet equis,  illa nocte aliquis tollens ad sidera voltum dicet ubi est hodie quae Lyra fulsit heri?
dumque Lyram quaeret, medii quoque terga Leonis in liquidas subito mersa notabit aquas.
Quem modo caelatum stellis Delphina videbas,  is fugiet visus nocte sequente tuos: seu fuit occultis felix in amoribus index, Lesbida cum domino seu tulit ille lyram. quod mare non novit, quae nescit Ariona tellus? carmine currentes ille tenebat aquas.  saepe sequens agnam lupus est a voce retentus, saepe avidum fugiens restitit agna lupum; saepe canes leporesque umbra iacuere sub una, et stetit in saxo proxima cerva leae, et sine lite loquax cum Palladis alite cornix  sedit, et accipitri iuncta columba fuit. Cynthia saepe tuis fertur, vocans Arion, tamquam fraternis obstipuisse modis, nomen Arionium Siculas impleverat urbes, captaque erat lyricis Ausonis ora sonis;  inde domum repetens puppem conscendit Arion, atque ita quaesitas arte ferebat opes. forsitan, infelix, ventos undasque timebas, at tibi nave tua tutius aequor erat.  namque gubernator destricto constitit ense  ceteraque armata conscia turba manu. quid tibi cum gladio? dubiam rege, navita, puppem: non haec sunt digitis arma tenenda tuis. ille, metu pavidus, mortem non deprecor
inquit, sed liceat sumpta pauca referre lyra.
dant veniam ridentque moram, capit ille coronam, quae possit crines, Phoebe, decere tuos; induerat Tyrio bis tinctam murice pallam: reddidit icta suos pollice chorda sonos, flebilibus numeris veluti canentia dura  traiectus penna tempora cantat olor. protinus in medias ornatus desilit undas: spargitur impulsa caerula puppis aqua. inde (fide maius) tergo delphina recurvo se memorant oneri supposuisse novo;  ille sedens citharamque tenet pretiumque vehendi cantat et aequoreas carmine mulcet aquas, di pia facta vident: astris delphina recepit Iuppiter et stellas iussit habere novem. 
Nunc mihi mille sonos, quoque est memoratus Achilles,  vellem, Maeonide, pectus inesse tuum, dum canimus sacras alterno pectine Nonas: maximus hic fastis accumulatur honos, deficit ingenium, maioraque viribus urgent: haec mihi praecipuo est ore canenda dies.  quid volui demens elegis imponere tantum ponderis? heroi res erat ista pedis, sancte pater patriae, tibi plebs, tibi curia nomen  hoc dedit, hoc dedimus nos tibi nomen, eques, res tamen ante dedit, sero quoque vera tulisti  nomina, iam pridem tu pater orbis eras. hoc tu per terras, quod in aethere Iuppiter alto, nomen habes: hominum tu pater, ille deum. Romule, concedes: facit hic tua magna tuendo moenia, tu dederas transilienda Remo.  te Tatius parvique Cures Caeninaque sensit: hoc duce Romanum est solis utrumque latus, tu breve nescio quid victae telluris habebas: quodcumque est alto sub Iove, Caesar habet, tu rapis, hic castas duce se iubet esse maritas:  tu recipis luco, reppulit ille nefas. vis tibi grata fuit, florent sub Caesare leges. tu domini nomen, principis ille tenet, te Remus incusat, veniam dedit hostibus ille. caelestem fecit te pater, ille patrem.  iam puer Idaeus media tenus eminet alvo et liquidas mixto nectare fundit aquas, en etiam, siquis Borean horrere solebat, gaudeat: a Zephyris mollior aura venit. Quintus ab aequoreis nitidum iubar extulit undis  Lucifer, et primi tempora veris erunt.  ne fallare tamen, restant tibi frigora, restant, magnaque discedens signa reliquit hiems.
Tertia nox veniat: Custodem protinus Ursae aspicies geminos exeruisse pedes. note  inter Hamadryadas iaculatricemque Dianam Callisto sacri pars fuit una chori. illa deae tangens arcus quos tangimus arcus, este meae testes virginitatis
ait. Cynthia laudavit, promissa
que foedera serva,  et comitum princeps tu mihi
dixit eris.
foedera servasset, si non formosa fuisset: cavit mortales, de Iove crimen habet, mille feras Phoebe silvis venata redibat aut plus aut medium sole tenente diem. note  ut tetigit lucum (densa niger ilice lucus, in medio gelidae fons erat altus aquae), hic
ait in silva, virgo Tegeaea, lavemur!
erubuit falso virginis illa sono. dixerat et nymphis: nymphae velamina ponunt, note  hanc pudet et tardae dat mala signa morae, exuerat tunicas; uteri manifesta tumore proditur indicio ponderis ipsa suo. cui dea virgineos, periura Lycaoni, coetus desere nec castas pollue
dixit aquas.
luna novum decies implerat cornibus orbem: quae fuerat virgo credita, mater erat. laesa furit Iuno, formam mutatque puellae. quid facis? invito est pectore passa Iovem, utque ferae vidit turpes in paelice voltus,  huius in amplexus Iuppiter
inquit eat!
ursa per incultos errabat squalida montes, quae fuerat summo nuper amata Iovi. iam tria lustra puer furto conceptus agebat, cum mater nato est obvia facto suo.  illa quidem, tamquam cognosceret, adstitit amens et gemuit: gemitus verba parentis erant, hanc puer ignarus iaculo fixisset acuto, ni foret in superas raptus uterque domos, signa propinqua micant: prior est, quam dicimus Arcton,  Arctophylax formam terga sequentis habet, saevit adhuc canamque rogat Saturnia Tethyn, Maenaliam tactis ne lavet Arcton aquis.
Idibus agrestis fumant altaria Fauni hic, ubi discretas insula rumpit aquas.  haec fuit illa dies, in qua Veientibus armis ter centum Fabii ter cecidere duo. una domus vires et onus susceperat urbis: sumunt gentiles arma professa manus, egreditur castris miles generosus ab isdem,  e quis dux fieri quilibet aptus erat.  Carmentis portae dextro est via proxima Iano: ire per hanc noli, quisquis es; omen habet, illa fama refert Fabios exisse trecentos: porta vacat culpa, sed tamen omen habet.  ut celeri passu Cremeram tetigere rapacem (turbidus hibernis ille fluebat aquis), castra loco ponunt: destrictis ensibus ipsi Tyrrhenum valido Marte per agmen eunt, non aliter quam cum Libyca de gente leones  invadunt sparsos lata per arva greges, diffugiunt hostes inhonestaque volnera tergo accipiunt: Tusco sanguine terra rubet, sic iterum, sic saepe cadunt, ubi vincere aperte non datur, insidias armaque tecta parant.  campus erat, campi claudebant ultima colles silvaque montanas occulere apta feras, in medio paucos armentaque rara relinquunt, cetera virgultis abdita turba latet, ecce velut torrens undis pluvialibus auctus  aut nive, quae Zephyro victa tepente fluit, per sata perque vias fertur nec, ut ante solebat, riparum clausas margine finit aquas: sic Fabii vallem latis discursibus implent, quodque vident, sternunt, nec metus alter inest.  quo ruitis, generosa domus? male creditis hosti: simplex nobilitas, perfida tela cave! fraude perit virtus: in apertos undique campos prosiliunt hostes et latus omne tenent, quid faciant pauci contra tot milia fortes?  quidve, quod in misero tempore restet, habent?  sicut aper longe silvis Laurentibus actus fulmineo celeres dissipat ore canes, mox tamen ipse perit, sic non moriuntur inulti volneraque alterna dantque feruntque manu.  una dies Fabios ad bellum miserat omnes: ad bellum missos perdidit una dies. ut tamen Herculeae superessent semina gentis, credibile est ipsos consuluisse deos; nam puer impubes et adhuc non utilis armis  unus de Fabia gente relictus erat, scilicet ut posses olim tu, Maxime, nasci, cui res cunctando restituenda foret.
Continuata loco tria sidera, Corvus et Anguis et medius Crater inter utrumque iacet.  Idibus illa latent, oriuntur nocte sequenti, quae tibi cur tria sint tam sociata, canam, forte Iovi Phoebus festum sollemne parabat (non faciet longas fabula nostra moras): i, mea
dixit avis, ne quid pia sacra moretur,  et tenuem vivis fontibus adfer aquam.
corvus inauratum pedibus cratera recurvis tollit et aerium pervolat altus iter. stabat adhuc duris ficus densissima pomis: temptat eam rostro; non erat apta legi.  inmemor imperii sedisse sub arbore fertur, dum fierent tarda dulcia poma mora. iamque satur nigris longum rapit unguibus hydrum ad dominumque redit Actaque verba refert:  hic mihi causa morae, vivarum obsessor aquarum:  hic tenuit fontes officiumque meum.
addis
ait culpae mendacia,
Phoebus et audes fatidicum verbis fallere velle deum? at tibi, dum lacteus haerebit in arbore ficus, de nullo gelidae fonte bibentur aquae,
dixit, et antiqui monumenta perennia facti, Anguis, Avis, Crater sidera iuncta micant.
Tertia post Idus nudos aurora Lupercos aspicit, et Fauni sacra bicornis eunt. dicite, Pierides, sacrorum quae sit origo,  attigerint Lati as unde petita domos. Pana deum pecoris veteres coluisse feruntur Arcades: Arcadiis plurimus ille iugis, testis erit Pholoe, testes Stymphalides undae, quique citis Ladon in mare currit aquis,  cinctaque pinetis nemoris iuga Nonacrini, altaque Cyllene Parrhasiaeque nives. Pan erat armenti, Pan illic numen equarum; munus ob incolumes ille ferebat oves. transtulit Evander silvestria numina secum;  hic, ubi nunc urbs est, tum locus urbis erat. inde deum colimus, devectaque sacra Pelasgis  flamen adhuc prisco more Dialis obit. cur igitur currant, et cur (sic currere mos est) nuda ferant posita corpora veste, rogas?  ipse deus velox discurrere gaudet in altis montibus et subitas concipit ipse fugas; ipse deus nudus nudos iubet ire ministros, nec satis ad cursus commoda vestis erat. ante Iovem genitum terras habuisse feruntur  Arcades, et luna gens prior illa fuit. vita feris similis, nullos agitata per usus: artis adhuc expers et rude volgus erat. pro domibus frondes norant, pro frugibus herbas, nectar erat palmis hausta duabus aqua.  nullus anhelabat sub adunco vomere taurus, nulla sub imperio terra colentis erat: nullus adhuc erat usus equi, se quisque ferebat: ibat ovis lana corpus amicta sua. sub Iove durabant et corpora nuda gerebant  docta graves imbres et tolerare Notos. nunc quoque detecti referunt monumenta vetusti moris et antiquas testificantur opes. sed cur praecipue fugiat velamina Faunus, traditur antiqui fabula plena ioci.  forte comes dominae iuvenis Tirynthius ibat: vidit ab excelso Faunus utrumque iugo. vidit et incaluit, montana 
que numina,
dixit nil mihi vobiscum est: hic meus ardor erit.
ibat odoratis humeros perfusa capillis  Maeonis aurato conspicienda sinu: aurea pellebant tepidos umbracula soles, quae tamen Herculeae sustinuere manus, iam Bacchi nemus et Tmoli vineta tenebat, Hesperos et fusco roscidus ibat equo.  antra subit tofis laqueata et pumice vivo; garrulus in primo limine rivus erat. dumque parant epulas potandaque vina ministri, cultibus Alciden instruit illa suis. dat tenuis tunicas Gaetulo murice tinctas,  dat teretem zonam, qua modo cincta fuit. ventre minor zona est; tunicarum vincla relaxat, ut posset magnas exeruisse manus, fregerat armillas non illa ad brachia factas, scindebant magni vincula parva pedes.  ipsa capit clavamque gravem spoliumque leonis conditaque in pharetra tela minora sua. sic epulis functi sic dant sua corpora somno, et positis iuxta secubuere toris; causa, repertori vitis quia sacra parabant,  quae facerent pure, cum foret orta dies. noctis erat medium, quid non amor improbus audet? roscida per tenebras Faunus ad antra venit, utque videt comites somno vinoque solutos, spem capit in dominis esse soporis idem.  intrat, et huc illuc temerarius errat adulter et praefert cautas subsequiturque manus, venerat ad strati captata cubilia lecti  et felix prima sorte futurus erat. ut tetigit fulvi saetis hirsuta leonis  vellera, pertimuit sustinuitque manum attonitusque metu rediit, ut saepe viator turbatus viso rettulit angue pedem, inde tori, qui iunctus erat, velamina tangit mollia, mendaci decipiturque nota.  ascendit spondaque sibi propiore recumbit, et tumidum cornu durius inguen erat. interea tunicas ora subducit ab ima: horrebant densis aspera crura pilis, cetera temptantem subito Tirynthius heros  reppulit: e summo decidit ille toro. fit sonus, inclamat comites et lumina poscit Maeonis: inlatis ignibus acta patent. ille gemit lecto graviter deiectus ab alto, membraque de dura vix sua tollit humo.  ridet et Alcides et qui videre iacentem, ridet amatorem Lyda puella suum. veste deus lusus fallentes lumina vestes non amat et nudos ad sua sacra vocat, adde peregrinis causas, mea Musa, Latinas,  inque suo noster pulvere currat equus, cornipedi Fauno caesa de more capella venit ad exiguas turba vocata dapes, dumque sacerdotes veribus transuta salignis exta parant, medias sole tenente vias,  Romulus et frater pastoralisque iuventus solibus et campo corpora nuda dabant; caestibus et iaculis et misso pondere saxi brachia per lusus experienda dabant: pastor ab excelso per devia rura iuvencos,  Romule, praedones, et Reme,
dixit agunt.
longum erat armari: diversis exit uterque partibus; occursu praeda recepta Remi. ut rediit, veribus stridentia detrahit exta atque ait haec certe non nisi victor edet.
dicta facit Fabiique simul, venit inritus illuc Romulus et mensas ossaque nuda videt; risit et indoluit Fabios potuisse Remumque vincere, Quintilios non potuisse suos. fama manet facti: posito velamine currunt,  et memorem famam, quod bene cessit, habet, forsitan et quaeras, cur sit locus ille Lupercal, quaeve diem tali nomine causa notet. Silvia Vestalis caelestia semina partu ediderat patruo regna tenente suo.  is iubet auferri parvos et in amne necari: quid facis? ex istis Romulus alter erit. iussa recusantes peragunt lacrimosa ministri, flent tamen et geminos in loca iussa ferunt. Albula, quem Tiberim mersus Tiberinus in undis  reddidit, hibernis forte tumebat aquis: hic, ubi nunc fora sunt, lintres errare videres, quaque iacent valles, Maxime Circe, tuae. huc ubi venerunt (neque enim procedere possunt longius), ex illis unus et alter ait:  at quam sunt similes! at quam formosus uterque! plus tamen ex illis iste vigoris habet, si genus arguitur voltu, nisi fallit imago, nescio quem in vobis suspicor esse deum—  at si quis vestrae deus esset originis auctor,  in tam praecipiti tempore ferret opem; ferret opem certe, si non ope mater egeret, quae facta est uno mater et orba die. nata simul, moritura simul, simul ite sub undas corpora!
desierat deposuitque sinu.  vagierunt ambo pariter: sensisse putares, hi redeunt udis in sua tecta genis, sustinet impositos summa cavus alveus unda: heu quantum fati parva tabella tulit! alveus in limo silvis adpulsus opacis  paulatim fluvio deficiente sedet. arbor erat: remanent vestigia, quaeque vocatur Rumina nunc ficus, Romula ficus erat. venit ad expositos (mirum!) lupa feta gemellos: quis credat pueris non nocuisse feram?  non nocuisse parum est, prodest quoque: quos lupa nutrit, perdere cognatae sustinuere manus, constitit et cauda teneris blanditur alumnis et fingit lingua corpora bina sua. Marte satos scires: timor afuit, ubera ducunt  nec sibi promissi lactis aluntur ope. illa loco nomen fecit, locus ipse Lupercis. magna dati nutrix praemia lactis habet, quid vetat Arcadio dictos a monte Lupercos? Faunus in Arcadia templa Lycaeus habet.  nupta, quid expectas? non tu pollentibus herbis  nec prece nec magico carmine mater eris; excipe fecundae patienter verbera dextrae, iam socer optatum nomen habebit avi. nam fuit illa dies, dura cum sorte maritae  reddebant uteri pignora rara sui. quid mihi 
clamabat prodest rapuisse Sabinas,
Romulus (hoc illo sceptra tenente fuit) si mea non vires, sed bellum iniuria fecit? utilius fuerat non habuisse nurus.
monte sub Esquilio multis incaeduus annis Iunonis magnae nomine lucus erat. huc ubi venerunt, pariter nuptaeque virique suppliciter posito procubuere genu, cum subito motae tremuere cacumina silvae  et dea per lucos mira locuta suos: Italidas matres
inquit sacer hircus inito.
obstipuit dubio territa turba sono. augur erat (nomen longis intercidit annis, nuper ab Etrusca venerat exul humo),  ille caprum mactat, iussae sua terga puellae pellibus exsectis percutienda dabant, luna resumebat decimo nova cornua motu, virque pater subito nuptaque mater erat. gratia Lucinae! dedit haec tibi nomina lucus,  aut quia principium tu, dea, lucis habes, parce, precor, gravidis, facilis Lucina, puellis maturumque utero molliter aufer onus. orta dies fuerit, tu desine credere ventis:  perdidit illius temporis aura fidem;  flamina non constant, et sex reserata diebus carceris Aeolii ianua lata patet, iam levis obliqua subsedit Aquarius urna: proximus aetherios excipe, Piscis, equos. te memorant fratremque tuum (nam iuncta micatis  signa) duos tergo sustinuisse deos. terribilem quondam fugiens Typhona Dione, tunc cum pro caelo Iuppiter arma tulit, venit ad Euphraten comitata Cupidine parvo inque Palaestinae margine sedit aquae.  populus et cannae riparum summa tenebant, spemque dabant salices hos quoque posse tegi. dum latet, insonuit vento nemus; illa timore pallet et hostiles credit adesse manus, utque sinu tenuit natum, succurrite, nymphae,  et dis auxilium ferte duobus!
ait. nec mora, prosiluit. pisces subiere gemelli: pro quo nunc dignum sidera munus habent, inde nefas ducunt genus hoc imponere mensis nec violant timidi piscibus ora Syri.
Proxima lux vacua est, at tertia dicta Quirino qui tenet hoc nomen, Romulus ante fuit, sive quod hasta curis priscis est dicta Sabinis (bellicus a telo venit in astra deus), sive suum regi nomen posuere Quirites,  seu quia Romanis iunxerat ille Cures.  nam pater armipotens, postquam nova moenia vidit multaque Romulea bella peracta manu, Iuppiter,
inquit, habet Romana potentia vires: sanguinis officio non eget illa mei.  redde patri natum, quamvis intercidit alter, pro se proque Remo, qui mihi restat, erit. unus erit, quem tu tolles in caerula caeli 
tu mihi dixisti: sint rata dicta Iovis.
Iuppiter adnuerat. nutu tremefactus uterque  est polus, et caeli pondera movit Atlas, est locus, antiqui Capreae dixere paludem: forte tuis illic, Romule, iura dabas, sol fugit, et removent subeuntia nubila caelum, et gravis effusis decidit imber aquis.  hinc tonat, hinc missis abrumpitur ignibus aether: fit fuga, rex patriis astra petebat equis, luctus erat, falsaeque patres in crimine caedis, haesissetque animis forsitan illa fides; sed Proculus Longa veniebat Iulius Alba,  lunaque fulgebat, nec facis usus erat, cum subito motu saepes tremuere sinistrae: rettulit ille gradus, horrueruntque comae, pulcher et humano maior trabeaque decorus Romulus in media visus adesse via  et dixisse simul prohibe lugere Quirites, nec violent lacrimis numina nostra suis; tura ferant placentque novum pia turba Quirinum et patrias artes militiamque colant.
iussit et in tenues oculis evanuit auras;   convocat hic populos iussaque verba refert. templa deo fiunt, collis quoque dictus ab illo est, et referunt certi sacra paterna dies. lux quoque cur eadem Stultorum festa vocetur, accipe, parva quidem causa, sed apta subest.  non habuit doctos tellus antiqua colonos: lassabant agiles aspera bella viros, plus erat in gladio quam curvo laudis aratro: neglectus domino pauca ferebat ager. farra tamen veteres iaciebant, farra metebant,  primitias Cereri farra resecta dabant, usibus admoniti flammis torrenda dederunt multaque peccato damna tulere suo. nam modo verrebant nigras pro farre favillas, nunc ipsas ignes corripuere casas;  facta dea est Fornax: laeti Fornace coloni orant, ut fruges temperet illa suas. curio legitimis nunc Fornacalia verbis maximus indicit nec stata sacra facit, inque foro, multa circum pendente tabella,  signatur certa curia quaeque nota; stultaque pars populi, quae sit sua curia, nescit, sed facit extrema sacra relata die. Est honor et tumulis. Animas placate paternas parvaque in extinctas munera ferte pyras.   parva petunt manes, pietas pro divite grata est munere: non avidos Styx habet ima deos, tegula porrectis satis est velata coronis et sparsae fruges parcaque mica salis inque mero mollita Ceres violaeque solutae:  haec habeat media testa relicta via. nec maiora veto, sed et his placabilis umbra est adde preces positis et sua verba focis, hunc morem Aeneas, pietatis idoneus auctor, attulit in terras, iuste Latine, tuas;  ille patris Genio sollemnia dona ferebat: hinc populi ritus edidicere pios. at quondam, dum longa gerunt pugnacibus armis bella, Parentales deseruere dies. non impune fuit; nam dicitur omine ab isto  Roma suburbanis incaluisse rogis. vix equidem credo: bustis exisse feruntur et tacitae questi tempore noctis avi, perque vias urbis latosque ululasse per agros deformes animas, volgus inane, ferunt.  post ea praeteriti tumulis redduntur honores, prodigiisque venit funeribusque modus, dum tamen haec fiunt, viduae cessate puellae: expectet puros pinea taeda dies, nec tibi, quae cupidae matura videbere matri,  comat virgineas hasta recurva comas. conde tuas, Hymenaee, faces et ab ignibus atris aufer! habent alias maesta sepulchra faces.  di quoque templorum foribus celentur opertis, ture vacent arae stentque sine igne foci.  nunc animae tenues et corpora functa sepulcris errant, nunc posito pascitur umbra cibo. nec tamen haec ultra, quam tot de mense supersint Luciferi, quot habent carmina nostra pedes, hanc, quia iusta ferunt, dixere Feralia lucem;  ultima placandis manibus illa dies. ecce anus in mediis residens annosa puellis sacra facit Tacitae (nec tamen ipsa tacet), et digitis tria tura tribus sub limine ponit, qua brevis occultum mus sibi fecit iter;  tunc cantata ligat cum fusco licia plumbo et septem nigras versat in ore fabas, quodque pice adstrinxit, quod acu traiecit aena, obsutum maenae torret in igne caput; vina quoque instillat: vini quodcumque relictum est,  aut ipsa aut comites, plus tamen ipsa, bibit. hostiles linguas inimicaque vinximus ora
dicit discedens ebriaque exit anus. protinus a nobis, quae sit dea Muta, requires: disce, per antiquos quae mihi nota senes.  Iuppiter immodico Iuturnae victus amore multa tulit tanto non patienda deo: illa modo in silvis inter coryleta latebat, nunc in cognatas desiliebat aquas, convocat hic nymphas, Latium quaecumque tenebant,  et iacit in medio talia verba choro:  invidet ipsa sibi vitatque, quod expedit illi, vestra soror summo concubuisse deo. consulite ambobus; nam quae mea magna voluptas, utilitas vestrae magna sororis erit.  vos illi in prima fugienti obsistite ripa, ne sua fluminea corpora mergat aqua.
dixerat: adnuerant nymphae Tiberinides omnes, quaeque colunt thalamos, Ilia diva, tuos. forte fuit nais, Lara nomine, prima sed illi  dicta bis antiquum syllaba nomen erat, ex vitio positum, saepe illi dixerat Almo nata, tene linguam,
nec tamen illa tenet, quae simul ac tetigit Iuturnae stagna sororis, effuge
ait ripas;
dicta refertque Iovis.  illa etiam Iunonem adiit, miserataque nuptas naida Iuturnam vir tuus
inquit amat.
Iuppiter intumuit, quaque est non usa modeste, eripit huic linguam Mercuriumque vocat: duc hanc ad manes; locus ille silentibus aptus.  nympha, sed infernae nympha paludis erit.
iussa Iovis fiunt, accepit lucus euntes: dicitur illa duci tunc placuisse deo. vim parat hic, voltu pro verbis illa precatur, et frustra muto nititur ore loqui.  fitque gravis geminosque parit, qui compita servant et vigilant nostra semper in urbe, Lares.
Proxima cognati dixere Caristia cari, et venit ad socios turba propinqua deos. scilicet a tumulis et, qui periere, propinquis  protinus ad vivos ora referre iuvat postque tot amissos, quicquid de sanguine restat, aspicere et generis dinumerare gradus, innocui veniant: procul hinc, procul impius esto frater et in partus mater acerba suos,  cui pater est vivax, qui matris digerit annos, quae premit invisam socrus iniqua nurum. Tantalidae fratres absint et Iasonis uxor et quae ruricolis semina tosta dedit, et soror et Procne Tereusque duabus iniquus  et quicumque suas per scelus auget opes. dis generis date tura boni (Concordia fertur illa praecipue mitis adesse die) et libate dapes, ut, grati pignus honoris, nutriat incinctos missa patella Lares.  iamque ubi suadebit placidos nox humida somnos, larga precaturi sumite vina manu, et bene vos, bene te, patriae pater, optime Caesar!
dicite suffuso per sacra verba mero.
Nox ubi transient, solito celebretur honore  separat indicio qui deus arva suo. Termine, sive lapis, sive es defossus in agro stipes, ab antiquis tu quoque numen habes. te duo diversa domini de parte coronant binaque serta tibi binaque liba ferunt.  ara fit: huc ignem curto fert rustica testu sumptum de tepidis ipsa colona focis, ligna senex minuit concisaque construit arte et solida ramos figere pugnat humo: tum sicco primas inritat cortice flammas,  stat puer et manibus lata canistra tenet. inde ubi ter fruges medios immisit in ignis, porrigit incisos filia parva favos, vina tenent alii; libantur singula flammis; spectant, et linguis candida turba favet.  spargitur et caeso communis Terminus agno nec queritur, lactans cum sibi porca datur, conveniunt celebrantque dapes vicinia simplex et cantant laudes, Termine sancte, tuas: tu populos urbesque et regna ingentia finis:  omnis erit sine te litigiosus ager. nulla tibi ambitio est, nullo corrumperis auro, legitima servas credita rura fide. si tu signasses olim Thyreatida terram, corpora non leto missa trecenta forent,  nec foret Othryades congestis lectus in armis, o quantum patriae sanguinis ille dedit! quid, nova cum fierent Capitolia? nempe deorum  cuncta Iovi cessit turba locumque dedit: Terminus, ut veteres memorant, inventus in aede  restitit et magno cum Iove templa tenet. nunc quoque, se supra ne quid nisi sidera cernat, exiguum templi tecta foramen habent.  ermine, post illud levitas tibi libera non est: qua positus fueris in statione, mane,  nec tu vicino quicquam concede roganti, ne videare hominem praeposuisse Iovi; et seu vomeribus seu tu pulsabere rastris, clamato tuus est hic ager, ille suus!
est via, quae populum Laurentes ducit in agros,  quondam Dardanio regna petita duci: illa lanigeri pecoris tibi, Termine, fibris sacra videt fieri sextus ab urbe lapis, gentibus est aliis tellus data limite certo: Romanae spatium est urbis et orbis idem.
Nunc mihi dicenda est regis fuga: traxit ab illa sextus ab extremo nomina mense dies. ultima Tarquinius Romanae gentis habebat regna, vir iniustus, fortis ad arma tamen, ceperat hic alias, alias everterat urbes  et Gabios turpi fecerat arte suos. namque trium minimus, proles manifesta Superbi, in medios hostes nocte silente venit.  nudarant gladios: occidite
dixit inermem! hoc cupiant fratres Tarquiniusque pater,  qui mea crudeli laceravit verbere terga.
dicere ut hoc posset, verbera passus erat. luna fuit: spectant iuvenem gladiosque recondunt tergaque deducta veste notata vident, flent quoque et, ut secum tueatur bella, precantur:  callidus ignaris adnuit ille viris. iamque potens misso genitorem appellat amico, perdendi Gabios quod sibi monstret iter. hortus odoratis suberat cultissimus herbis sectus humum rivo lene sonantis aquae:  illic Tarquinius mandata latentia nati accipit et virga lilia summa metit, nuntius ut rediit decussaque lilia dixit, filius agnosco iussa parentis
ait. nec mora, principibus caesis ex urbe Gabina  traduntur ducibus moenia nuda suis. ecce, nefas visu, mediis altaribus anguis exit et extinctis ignibus exta rapit, consulitur Phoebus: sors est ita reddita: matri qui dederit princeps oscula, victor erit.
oscula quisque suae matri properata tulerunt, non intellecto credula turba deo. Brutus erat stulti sapiens imitator, ut esset tutus ab insidiis, dire Superbe, tuis; ille iacens pronus matri dedit oscula Terrae,  creditus offenso procubuisse pede. cingitur interea Romanis Ardea signis  et patitur longas obsidione moras, dum vacat et metuunt hostes committere pugnam, luditur in castris, otia miles agit.  Tarquinius iuvenis socios dapibusque meroque accipit; ex illis rege creatus ait: dum nos sollicitos pigro tenet Ardea bello nec sinit ad patrios arma referre deos,  cquid in officio torus est sociatis? et ecquid  coniugibus nostris mutua cura sumus?
quisque suam laudat: studiis certamina crescunt, et fervet multo linguaque corque mero. surgit, cui dederat clarum Collatia nomen: non opus est verbis, credite rebus!
ait.  nox superest: tollamur equis urbemque petamus!
dicta placent, frenis impediuntur equi, pertulerant dominos, regalia protinus illi tecta petunt: custos in fore nullus erat. ecce nurus regis fusis per colla coronis  inveniunt posito pervigilare mero. inde cito passu petitur Lucretia: nebat, ante torum calathi lanaque mollis erat. lumen ad exiguum famulae data pensa trahebant, inter quas tenui sic ait illa sono:  mittenda est domino (nunc, nunc properate, puellae!) quam primum nostra facta lacerna manu. quid tamen auditis? nam plura audire potestis: quantum de bello dicitur esse super? postmodo victa cades: melioribus, Ardea, restas,  improba, quae nostros cogis abesse viros, sint tantum reduces! sed enim temerarius ille  est meus et stricto qualibet ense ruit. mens abit, et morior, quotiens pugnantis imago me subit, et gelidum pectora frigus habet.
desinit in lacrimas intentaque fila remittit, in gremio voltum deposuitque suum. hoc ipsum decuit: lacrimae decuere pudicae, et facies animo dignaque parque fuit. pone metum, veni!
coniunx ait. illa revixit  deque viri collo dulce pependit onus. interea iuvenis furiales regius ignis concipit et caeco raptus amore furit, forma placet niveusque color flavique capilli, quique aderat nulla factus ab arte decor;  verba placent et vox, et quod corrumpere non est, quoque minor spes est, hoc magis ille cupit, iam dederat cantus lucis praenuntius ales, cum referunt iuvenes in sua castra pedem, carpitur adtonitos absentis imagine sensus  ille. recordanti plura magisque placent: sic sedit, sic culta fuit, sic stamina nevit, neglectae collo sic iacuere comae, hos habuit voltus, haec illi verba fuerunt, hic color, haec facies, hic decor oris erat.
ut solet a magno fluctus languescere flatu, sed tamen a vento, qui fuit, unda tumet, sic, quamvis aberat placitae praesentia formae, quem dederat praesens forma, manebat amor. ardet et iniusti stimulis agitatus amoris  comparat indigno vimque dolumque toro. exitus in dubio est: audebimus ultima!
dixit, viderit! audentes forsque deusque iuvat, cepimus audendo Gabios quoque.
talia fatus  ense latus cinxit tergaque pressit equi.  accipit aerata iuvenem Collatia porta condere iam voltus sole parante suos. hostis ut hospes init penetralia Collatini: comiter excipitur; sanguine iunctus erat. quantum animis erroris inest! parat inscia rerum  infelix epulas hostibus illa suis. functus erat dapibus: poscunt sua tempora somnum nox erat et tota lumina nulla domo: surgit et aurata vagina liberat ensem et venit in thalamos, nupta pudica, tuos.  utque torum pressit, ferrum, Lucretia, mecum est. natus
ait regis Tarquiniusque loquor!
illa nihil: neque enim vocem viresque loquendi aut aliquid toto pectore mentis habet, sed tremit, ut quondam stabulis deprensa relictis  parva sub infesto cum iacet agna lupo. quid faciat? pugnet? vincetur femina pugnans. clamet? at in dextra, qui vetet, ensis erat. effugiat? positis urgentur pectora palmis, tunc primum externa pectora tacta manu.  instat amans hostis precibus pretioque minisque: nec prece nec pretio nec movet ille minis. nil agis: eripiam
dixit per crimina vitam: falsus adulterii testis adulter ero: interimam famulum, cum quo deprensa ferens.
succubuit famae victa puella metu. quid, victor, gaudes? haec te victoria perdet, heu quanto regnis nox stetit una tuis!  iamque erat orta dies: passis sedet illa capillis, ut solet ad nati mater itura rogum,  grandaevumque patrem fido cum coniuge castris evocat, et posita venit uterque mora. utque vident habitum, quae luctus causa, requirunt, cui paret exequias, quove sit icta malo? illa diu reticet pudibundaque celat amictu  ora: fluunt lacrimae more perennis aquae. hinc pater, hinc coniunx lacrimas solantur et orant, indicet, et caeco flentque paventque metu. ter conata loqui ter destitit, ausaque quarto non oculos ideo sustulit illa suos.  hoc quoque Tarquinio debebimus? eloquar,
inquit, eloquar infelix dedecus ipsa meum?
quaeque potest, narrat, restabant ultima: flevit, et matronales erubuere genae, dant veniam facto genitor coniunxque coacto:  quam
dixit veniam vos datis, ipsa nego.
nec mora, celato fixit sua pectora ferro et cadit in patrios sanguinulenta pedes. tunc quoque iam moriens ne non procumbat honeste, respicit; haec etiam cura cadentis erat.  ecce super corpus communia damna gementes obliti decoris virque paterque iacent. Brutus adest tandemque animo sua nomina fallit fixaque semianimi corpore tela rapit stillantemque tenens generoso sanguine cultrum  edidit impavidos ore minante sonos: per tibi ego hunc iuro fortem castumque cruorem perque tuos manes, qui mihi numen erunt,  Tarquinium profuga poenas cum stirpe daturum, iam satis est virtus dissimulata diu.
illa iacens ad verba oculos sine lumine movit visaque concussa dicta probare coma. fertur in exequias animi matrona virilis et secum lacrimas invidiamque trahit, volnus inane patet. Brutus clamore Quirites  concitat et regis facta nefanda refert. Tarquinius cum prole fugit, capit annua consul iura: dies regnis illa suprema fuit.
Fallimur, an veris praenuntia venit hirundo nec metuit, ne qua versa recurrat hiems? saepe tamen, Procne, nimium properasse querens, virque tuo Tereus frigore laetus erit. Iamque duae restant noctes de mense secundo, Marsque citos iunctis curribus urget equos: ex vero positum permansit Equirria nomen,  quae deus in Campo prospicit ipse suo. iure venis, Gradive: locum tua tempora poscunt, signatusque tuo nomine mensis adest. venimus in portum libro cum mense peracto: naviget hinc alia iam mihi linter aqua.
 
Bellice, depositis clipeo paulisper et hasta, Mars, ades et nitidas casside solve comas, forsitan ipse roges, quid sit cum Marte poetae: a te, qui canitur, nomina mensis habet.  ipse vides manibus peragi fera bella Minervae: num minus ingenuis artibus illa vacat? Palladis exemplo ponendae tempora sume cuspidis: invenies et quod inermis agas. tunc quoque inermis eras, cum te Romana sacerdos  cepit, ut huic urbi semina magna dares. Silvia Vestalis (quid enim vetat inde moveri?) sacra lavaturas mane petebat aquas, ventum erat ad molli declivem tramite ripam: ponitur e summa fictilis urna coma.  fessa resedit humo ventosque accepit aperto pectore, turbatas restituitque comas, dum sedet, umbrosae salices volucresque canorae fecerunt somnos et leve murmur aquae, blanda quies furtim victis obrepsit ocellis,  et cadit a mento languida facta manus. Mars videt hanc visamque cupit potiturque cupita et sua divina furta fefellit ope.  somnus abit, iacet ipsa gravis: iam scilicet intra viscera Romanae conditor urbis erat.  languida consurgit nec scit, cur languida surgat, et peragit talis arbore nixa sonos: utile sit faustumque, precor, quod imagine somni vidimus, an somno clarius illud erat? ignibus Iliacis aderam, cum lapsa capillis  decidit ante sacros lanea vitta focos, inde duae pariter, visu mirabile, palmae surgunt: ex illis altera maior erat, et gravibus ramis totum protexerat orbem contigeratque sua sidera summa coma.  ecce meus ferrum patruus molitur in illas: terreor admonitu, corque timore micat. Martia picus avis gemino pro stipite pugnant et lupa: tuta per hos utraque palma fuit.
dixerat et plenam non firmis viribus urnam  sustulit; implerat, dum sua visa refert. interea crescente Remo, crescente Quirino, caelesti tumidus pondere venter erat. quo minus emeritis exiret cursibus annus, restabant nitido iam duo signa deo:  Silvia fit mater. Vestae simulacra feruntur virgineas oculis opposuisse manus; ara deae certe tremuit pariente ministra, et subiit cineres territa flamma suos. hoc ubi cognovit contemptor Amulius aequi  (nam raptas fratri victor habebat opes), amne iubet mergi geminos, scelus unda refugit;  in sicca pueri destituuntur humo. lacte quis infantes nescit crevisse ferino, et picum expositis saepe tulisse cibos?  non ego te, tantae nutrix Larentia gentis, nec taceam vestras, Faustule pauper, opes, vester honos veniet, cum Larentalia dicam: acceptus geniis illa December habet. Martia ter senos proles adoleverat annos,  et suberat flavae iam nova barba comae: omnibus agricolis armentorumque magistris Iliadae fratres iura petita dabant, saepe domum veniunt praedonum sanguine laeti et redigunt actos in sua rura boves.  ut genus audierunt, animos pater editus auget, et pudet in paucis nomen habere casis, Romuleoque cadit traiectus Amulius ense, regnaque longaevo restituuntur avo. moenia conduntur, quae quamvis parva fuerunt,  non tamen expediit transsiluisse Remo. iam, modo quae fuerant silvae pecorumque recessus, urbs erat, aeternae cum pater urbis ait: arbiter armorum, de cuius sanguine natus credor (et, ut credar, pignora multa dabo),  a te principium Romano dicimus anno: primus de patrio nomine mensis erit.
vox rata fit, patrioque vocat de nomine mensem. dicitur haec pietas grata fuisse deo. et tamen ante omnes Martem coluere priores:   hoc dederat studiis bellica turba suis. Pallada Cecropidae, Minoia Creta Dianam, Volcanum tellus Hypsipylea colit, Iunonem Sparte Pelopeiadesque Mycenae, pinigerum Fauni Maenalis ora caput:  Mars Latio venerandus erat, quia praesidet armis: arma ferae genti remque decusque dabant, quod si forte vacas, peregrinos inspice fastos: mensis in his etiam nomine Martis erit. tertius Albanis, quintus fuit ille Faliscis,  sextus apud populos, Hernica terra, tuos. inter Aricinos Albanaque tempora constat factaque Telegoni moenia celsa manu. quintum Laurentes, bis quintum Aequiculus acer, a tribus hunc primum turba Curensis habet;  et tibi cum proavis, miles Peligne, Sabinis convenit: huic genti quartus utrique deus. Romulus hos omnes ut vinceret ordine saltem, sanguinis auctori tempora prima dedit, nec totidem veteres, quot nunc, habuere Kalendas:  ille minor geminis mensibus annus erat. nondum tradiderat victas victoribus artes Graecia, facundum sed male forte genus, qui bene pugnabat, Romanam noverat artem: mittere qui poterat pila, disertus erat.  quis tunc aut Hyadas aut Pleiadas Atlanteas senserat, aut geminos esse sub axe polos?  esse duas Arctos, quarum Cynosura petatur Sidoniis, Helicen Graia carina notet? signaque quae longo frater percenseat anno,  ire per haec uno mense sororis equos? libera currebant et inobservata per annum sidera; constabat sed tamen esse deos. non illi caelo labentia signa tenebant, sed sua, quae magnum perdere crimen erat.  illa quidem foeno; sed erat reverentia foeno, quantam nunc aquilas cernis habere tuas. pertica suspensos portabat longa maniplos, unde maniplaris nomina miles habet, ergo animi indociles et adhuc ratione carentes  mensibus egerunt lustra minora decem. annus erat, decimum cum luna receperat orbem: hic numerus magno tunc in honore fuit; seu quia tot digiti, per quos numerare solemus, seu quia bis quinto femina mense parit,  seu quod adusque decem numero crescente venitur, principium spatiis sumitur inde novis, inde patres centum denos secrevit in orbes Romulus, hastatos instituitque decem; et totidem princeps, totidem pilanus habebat  corpora, legitimo quique merebat equo. quin etiam partes totidem Titiensibus ille, quosque vocant Ramnes, Luceribusque dedit, adsuetos igitur numeros servavit in anno. hoc luget spatio femina maesta virum.   neu dubites, primae fuerint quin ante Kalendae Martis, ad haec animum signa referre potes, laurea, flaminibus quae toto perstitit anno, tollitur, et frondes sunt in honore novae, ianua tunc regis posita viret arbore Phoebi:  ante tuas fit idem, curia prisca, fores. Vesta quoque ut folio niteat velata recenti, cedit ab Iliacis laurea cana focis, adde, quod arcana fieri novus ignis in aede dicitur, et vires flamma refecta capit.  nec mihi parva fides, annos hinc isse priores, Anna quod hoc coepta est mense Perenna coli. hinc etiam veteres miti memorantur honores ad spatium belli, perfide Poene, tui. denique quintus ab hoc fuerat Quintilis, et inde  incipit, a numero nomina quisquis habet, primus oliviferis Romam deductus ab arvis Pompilius menses sensit abesse duos, sive hoc a Samio doctus, qui posse renasci nos putat, Egeria sive monente sua.  sed tamen errabant etiam nunc tempora, donec Caesaris in multis haec quoque cura fuit. non haec ille deus tantaeque propaginis auctor credidit officiis esse minora suis, promissumque sibi voluit praenoscere caelum   nec deus ignotas hospes inire domos, ille moras solis, quibus in sua signa rediret, traditur exactis disposuisse notis. is decies senos tercentum et quinque diebus iunxit et e pleno tempora quinta die.  hic anni modus est: in lustrum accedere debet, quae consummatur partibus, una dies.
Si licet occultos monitus audire deorum vatibus, ut certe fama licere putat, cum sis officiis, Gradive, virilibus aptus,  dic mihi, matronae cur tua festa colant.
sic ego. sic posita dixit mihi casside Mavors, sed tamen in dextra missilis hasta fuit: nunc primum studiis pacis, deus utilis armis, advocor et gressus in nova castra fero,  nec piget incepti; iuvat hac quoque parte morari, hoc solam ne se posse Minerva putet, disce, Latinorum vates operose dierum, quod petis, et memori pectore dicta nota. parva fuit, si prima velis elementa referre,  Roma, sed in parva spes tamen huius erat. moenia iam stabant, populis angusta futuris, credita sed turbae tunc nimis ampla suae. quae fuerit nostri, si quaeris, regia nati, aspice de canna straminibusque domum.  in stipula placidi capiebat munera somni, et tamen ex illo venit in astra toro.  iamque loco maius nomen Romanus habebat, nec coniunx illi nec socer ullus erat. spernebant generos inopes vicinia dives,  et male credebar sanguinis auctor ego. in stabulis habitasse et oves pavisse nocebat iugeraque inculti pauca tenere soli. cum pare quaeque suo coeunt volucresque feraeque, atque aliquam, de qua procreet, anguis habet;  extremis dantur connubia gentibus: at quae Romano vellet nubere, nulla fuit. indolui patriamque dedi tibi, Romule, mentem: tolle preces,
dixi quod petis arma dabunt.
festa parat Conso. Consus tibi cetera dicet  illo facta die, dum sua sacra canes. intumuere Cures et quos dolor attigit idem: tum primum generis intulit arma socer, iamque fere raptae matrum quoque nomen habebant, tractaque erant longa bella propinqua mora:  conveniunt nuptae dictam Iunonis in aedem, quas inter mea sic est nurus ausa loqui: o pariter raptae (quoniam hoc commune tenemus) non ultra lente possumus esse piae. stant acies, sed utra di sint pro parte rogandi,  eligite: hinc coniunx, hinc pater arma tenet, quaerendum est, viduae fieri malitis an orbae: consilium vobis forte piumque dabo.
consilium dederat: parent crinesque resolvunt  maestaque funerea corpora veste tegunt.  iam steterant acies ferro mortique paratae, iam lituus pugnae signa daturus erat: cum raptae veniunt inter patresque virosque, inque sinu natos, pignora cara, tenent, ut medium campi passis tetigere capillis,  in terram posito procubuere genu, et, quasi sentirent, blando clamore nepotes tendebant ad avos bracchia parva suos: qui poterat clamabat avum tum denique visum, et qui vix poterat posse coactus erat.  tela viris animique cadunt, gladiisque remotis dant soceri generis accipiuntque manus, laudatasque tenent natas, scutoque nepotem fert avus: hic scuti dulcior usus erat. inde diem, quae prima, meas celebrare Kalendas  Oebaliae matres non leve munus habent, aut quia committi strictis mucronibus ausae finierant lacrimis Martia bella suis; vel quod erat de me feliciter Ilia mater, rite colunt matres sacra diemque meum.  quid, quod hiems adoperta gelu tunc denique cedit, et pereunt lapsae sole tepente nives, arboribus redeunt detonsae frigore frondes, uvidaque in tenero palmite gemma tumet, quaeque diu latuit, nunc se qua tollat in auras,  fertilis occultas invenit herba vias? nunc fecundus ager, pecoris nunc hora creandi, nunc avis in ramo tecta laremque parat: tempora iure colunt Latiae fecunda parentes,  quarum militiam votaque partus habet.  adde quod, excubias ubi rex Romanus agebat, qui nunc Esquilias nomina collis habet, illic a nuribus Iunoni templa Latinis hac sunt, si memini, publica facta die. quid moror et variis onero tua pectora causis?  eminet ante oculos, quod petis, ecce tuos. mater amat nuptas: matrum me turba frequentat: haec nos praecipue tam pia causa decet.
ferte deae flores: gaudet florentibus herbis haec dea: de tenero cingite flore caput:  dicite tu nobis lucem, Lucina, dedisti:
dicite tu voto parturientis ades.
si qua tamen gravida est, resoluto crine precetur, ut solvat partus molliter illa suos. Quis mihi nunc dicet, quare caelestia Martis  arma ferant Salii Mamuriumque canant? nympha, mone, nemori stagnoque operata Dianae; nympha, Numae coniunx, ad tua facta veni. vallis Aricinae silva praecinctus opaca est lacus, antiqua religione sacer.  hic latet Hippolytus loris direptus equorum, unde nemus nullis illud aditur equis. licia dependent longas velantia saepes, et posita est meritae multa tabella deae.  saepe potens voti, frontem redimita coronis,  femina lucentes portat ab urbe faces. regna tenent fortes manibus pedibusque fugaces, et perit exemplo postmodo quisque suo. defluit incerto lapidosus murmure rivus: saepe, sed exiguis haustibus, inde bibi.  Egeria est, quae praebet aquas, dea grata Camenis; illa Numae coniunx consiliumque fuit. principio nimium promptos ad bella Quirites molliri placuit iure deumque metu; inde datae leges, ne firmior omnia posset,  coeptaque sunt pure tradita sacra coli. exuitur feritas, armisque potentius aequum est, et cum cive pudet conseruisse manus; atque aliquis, modo trux, visa iam vertitur ara vinaque dat tepidis farraque salsa focis.  ecce deum genitor rutilas per nubila flammas spargit et effusis aethera siccat aquis; non alias missi cecidere frequentius ignes: rex pavet et volgi pectora terror habet, cui dea ne nimium terrere! piabile fulmen  est,
ait et saevi flectitur ira Iovis, sed poterunt ritum Picus Faunusque piandi tradere, Romani numen utrumque soli. nec sine vi tradent: adhibe tu vincula captis.
atque ita qua possint edidit arte capi.   lucus Aventino suberat niger ilicis umbra, quo posses viso dicere numen inest.
in medio gramen, muscoque adoperta virenti manabat saxo vena perennis aquae: inde fere soli Faunus Picusque bibebant.  huc venit et fonti rex Numa mactat ovem, plenaque odorati disponit pocula Bacchi, cumque suis antro conditus ipse latet, ad solitos veniunt silvestria numina fontes et relevant multo pectora sicca mero.  vina quies sequitur; gelido Numa prodit ab antro vinclaque sopitas addit in arta manus, somnus ut abscessit, pugnando vincula temptant rumpere: pugnantes fortius illa tenent. tunc Numa: di nemorum, factis ignoscite nostris,  si scelus ingenio scitis abesse meo; quoque modo possit fulmen, monstrate, piari.
sic Numa; sic quatiens cornua Faunus ait: magna petis nec quae monitu tibi discere nostro fas sit: habent finis numina nostra suos.  di sumus agrestes et qui dominemur in altis montibus: arbitrium est in sua tela Iovi. hunc tu non poteris per te deducere caelo, at poteris nostra forsitan usus ope.
dixerat haec Faunus; par est sententia Pici:  deme 
tamen nobis vincula,
Picus ait: Iuppiter huc veniet, valida perductus ab arte. nubila promissi Styx mihi testis erit.
emissi laqueis quid agant, quae carmina dicant, quaque trahant superis sedibus arte Iovem,   scire nefas homini: nobis concessa canentur quaeque pio dici vatis ab ore licet, eliciunt caelo te, Iuppiter, unde minores nunc quoque te celebrant Eliciumque vocant, constat Aventinae tremuisse cacumina silvae,  terraque subsedit pondere pressa Iovis, corda micant regis, totoque e corpore sanguis fugit, et hirsutae deriguere comae, ut rediit animus, da certa piamina
dixit fulminis, altorum rexque paterque deum,  si tua contigimus manibus donaria puris, hoc quoque, quod petitur, si pia lingua rogat.
adnuit oranti, sed verum ambage remota abdidit et dubio terruit ore virum. caede caput
dixit: cui rex parebimus,
inquit  caedenda est hortis eruta caepa meis.
addidit, hic hominis:
sumes
ait ille capillos.
postulat hic animam, cui Numa piscis
ait. risit et his
inquit facito mea tela procures, o vir conloquio non abigende deum.  sed tibi, protulerit cum totum crastinus orbem Cynthius, imperii pignora certa dabo.
dixit et ingenti tonitru super aethera motum fertur, adorantem destituitque Numam, ille redit laetus memoratque Quiritibus acta:  tarda venit dictis difficilisque fides. at certe credemur,
ait si verba sequetur exitus: en audi crastina, quisquis ades. protulerit terris cum totum Cynthius orbem, Iuppiter imperii pignora certa dabit.
discedunt dubii, promissaque tarda videntur, dependetque fides a veniente die. mollis erat tellus rorata mane pruina: ante sui populus limina regis adest, prodit et in solio medius consedit acerno.  innumeri circa stantque silentque viri. ortus erat summo tantummodo margine Phoebus: sollicitae mentes speque metuque pavent, constitit atque caput niveo velatus amictu iam bene dis notas sustulit ille manus,  atque ita tempus adest promissi muneris,
inquit pollicitam dictis, Iuppiter, adde fidem.
dum loquitur, totum iam sol emoverat orbem, et gravis aetherio venit ab axe fragor. ter tonuit sine nube deus, tria fulmina misit.  credite dicenti: mira, sed acta, loquor, a media caelum regione dehiscere coepit; summisere oculos cum duce turba suo. ecce levi scutum versatum leniter aura decidit, a populo clamor ad astra venit.  tollit humo munus caesa prius ille iuvenca, quae dederat nulli colla premenda iugo, idque ancile vocat, quod ab omni parte recisum est, quemque notes oculis, angulus omnis abest, tum, memor imperii sortem consistere in illo,  consilium multae calliditatis init. plura iubet fieri simili caelata figura, error ut ante oculos insidiantis eat.  Mamurius (morum fabraene exactior artis, difficile est ulli dicere) clausit opus.  cui Numa munificus facti pete praemia,
dixit; si mea nota fides, inrita nulla petes.
iam dederat Saliis a saltu nomina dicta armaque et ad certos verba canenda modos. tum sic Mamurius: merces mihi gloria detur,  nominaque extremo carmine nostra sonent.
inde sacerdotes operi promissa vetusto praemia persolvunt Mamuriumque vocant, nubere siqua voles, quamvis properabitis ambo, differ; habent parvae commoda magna morae.  arma movent pugnas, pugna est aliena maritis; condita cum fuerint, aptius omen erit. his etiam coniunx apicati sancta Dialis lucibus inpexas debet habere comas.
Tertia nox de mense suos ubi moverit ignes,  conditus e geminis Piscibus alter erit. nam duo sunt: austris hic est, aquilonibus ille proximus; a vento nomen uterque tenet.
Cum croceis rorare genis Tithonia coniunx coeperit et quintae tempora lucis aget.   sive est Arctophylax, sive est piger ille Bootes, mergetur visus effugietque tuos. at non effugiet Vindemitor: hoc quoque causam unde trahat sidus, parva docere mora est. Ampelon intonsum satyro nymphaque creatum  fertur in Ismariis Bacchus amasse iugis: tradidit huic vitem pendentem e frondibus ulmi, quae nunc de pueri nomine nomen habet, dum legit in ramo pictas temerarius uvas, decidit: amissum Liber in astra tulit.
Sextus ubi oceano clivosum scandit Olympum Phoebus et alatis aethera carpit equis, quisquis ades castaeque colis penetralia Vestae, gratare, Iliacis turaque pone focis. Caesaris innumeris (quem maluit ille mereri?)  accessit titulis pontificalis honor. ignibus aeternis aeterni numina praesunt Caesaris: imperii pignora iuncta vides, di veteris Troiae, dignissima praeda ferenti, qua gravis Aeneas tutus ab hoste fuit,  ortus ab Aenea tangit cognata sacerdos numina: cognatum, Vesta, tuere caput! quos sancta fovet ille manu, bene vivitis ignes: vivite inextincti, flammaque duxque, precor.
Una nota est Marti Nonis, sacrata quod illis  templa putant lucos Vediovis ante duos. Romulus ut saxo lucum circumdedit alto, quilibet huc
dixit confuge, tutus eris.
O quam de tenui Romanus origine crevit! turba vetus quam non invidiosa fuit!  ne tamen ignaro novitas tibi nominis obstet, disce, quis iste deus, curque vocetur ita. Iuppiter est iuvenis: iuvenalis aspice voltus; aspice deinde manum, fulmina nulla tenet, fulmina post ausos caelum adfectare Gigantes  sumpta Iovi; primo tempore inermis erat. ignibus Ossa novis et Pelion altius Ossa arsit et in solida fixus Olympus humo. stat quoque capra simul: nymphae pavisse feruntur Cretides; infanti lac dedit illa Iovi.  nunc vocor ad nomen, vegrandia farra colonae quae male creverunt, vescaque parva vocant, vis ea si verbi est, cur non ego Vediovis aedem aedem non magni suspicer esse Iovis? iamque, ubi caeruleum variabunt sidera caelum,  suspice: Gorgonei colla videbis equi. creditur hic caesa gravidae cervice Medusae sanguine respersis prosiluisse iubis.  huic supra nubes et subter sidera lapso caelum pro terra, pro pede penna fuit,  iamque indignanti nova frena receperat ore, cum levis Aonias ungula fodit aquas. nunc fruitur caelo, quod pennis ante petebat, et nitidus stellis quinque decemque micat. Protinus aspicies venienti nocte Coronam  Gnosida: Theseo crimine facta dea est. iam bene periuro mutarat coniuge Bacchum, quae dedit ingrato fila legenda viro; sorte tori gaudens quid flebam rustica?
dixit  utiliter nobis perfidus ille fuit.
interea Liber depexos crinibus Indos vicit et Eoo dives ab orbe redit; inter captivas facie praestante puellas grata nimis Baccho filia regis erat. flebat amans coniunx spatiataque litore curvo  edidit incultis talia verba comis: en iterum, fluctus, similis audite querellas! en iterum lacrimas accipe, harena, meas! dicebam, memini, periure et perfide Theseu!
ille abiit; eadem crimina Bacchus habet.  nunc quoque nulla viro
clamabo femina credat!
nomine mutato causa relata mea est. o utinam mea sors, qua primum coeperat, isset, iamque ego praesenti tempore nulla forem!  quid me desertis morituram, Liber, harenis  servabas? potui dedoluisse semel. Bacche levis leviorque tuis, quae tempora cingunt, frondibus, in lacrimas cognite Bacche meas, ausus es ante oculos adducta paelice nostros tam bene compositum sollicitare torum?  heu ubi pacta fides? ubi, quae iurare solebas? me miseram, quotiens haec ego verba loquar? Thesea culpabas fallacemque ipse vocabas: iudicio peccas turpius ipse tuo. ne sciat hoc quisquam, tacitisque doloribus urar,  ne totiens falli digna fuisse puter! praecipue cupiam celari Thesea, ne te consortem culpae gaudeat esse suae. ut puto, praeposita est fuscae mihi candida paelex: eveniat nostris hostibus ille color!  quid tamen hoc refert? vitio tibi gratior ipso est. quid facis? amplexus inquinat illa tuos. Bacche, fidem praesta nec praefer amoribus ullam coniugis, adsuevi semper amare virum, ceperunt matrem formosi cornua tauri,  me tua: me laudant, ille pudendus amor. ne noceat, quod amo; neque enim tibi, Bacche, nocebat, quod flammas nobis fassus es ipse tuas. nec, quod nos uris, mirum facis: ortus in igne dicens et patria raptus ab igne manu.  illa ego sum, cui tu solitus promittere caelum. ei mihi, pro caelo qualia dona fero!
dixerat: audibat iamdudum verba querentis Liber, ut a tergo forte secutus erat.  occupat amplexu lacrimasque per oscula siccat  et pariter caeli summa petamus!
ait: tu mihi iuncta toro mihi iuncta vocabula sumes, nam tibi mutatae Libera nomen erit; sintque tuae tecum faciam monumenta coronae, Volcanus Veneri quam dedit, illa tibi.
dicta facit gemmasque novem transformat in ignes: aurea per stellas nunc micat illa novem.
Sex ubi sustulerit, totidem demerserit orbes, purpureum rapido qui vehit axe diem, altera gramineo spectabis Equirria Campo,  quem Tiberis curvis in latus urget aquis. qui tamen eiecta si forte tenebitur unda, Caelius accipiet pulverulentus equos.
Idibus est Annae festum geniale Perennae non procul a ripis, advena Thybri, tuis.  plebs venit ac virides passim disiecta per herbas potat, et accumbit cum pare quisque sua. sub Iove pars durat, pauci tentoria ponunt, sunt quibus e ramis frondea facta casa est, pars, ubi pro rigidis calamos statuere columnis,  desuper extentas imposuere togas. sole tamen vinoque calent annosque precantur, quot sumant cyathos, ad numerumque bibunt.  invenies illic, qui Nestoris ebibat annos, quae sit per calices facta Sibylla suos.  illic et cantant, quicquid didicere theatris, et iactant faciles ad sua verba manus et ducunt posito duras cratere choreas, cultaque diffusis saltat amica comis, cum redeunt, titubant et sunt spectacula volgi,  et fortunatos obvia turba vocat. occurrit nuper (visa est mihi digna relatu) pompa: senem potum pota trahebat anus. quae tamen haec dea sit, quoniam rumoribus errat, fabula proposito nulla tegenda meo.  arserat Aeneae Dido miserabilis igne, arserat exstructis in sua fata rogis; compositusque cinis, tumulique in marmore carmen hoc breve, quod moriens ipsa reliquit, erat: praebuit Aeneas et causam mortis et ensem.  ipsa sua Dido concidit usa manu. protinus invadunt Numidae sine vindice regnum, et potitur capta Maurus Iarba domo, seque memor spretum, Thalamis tamen
inquit Elissae en ego, quem totiens reppulit illa, fruor.
diffugiunt Tyrii, quo quemque agit error, ut olim amisso dubiae rege vagantur apes. tertia nudandas acceperat area messes, inque cavos ierant tertia musta lacus: pellitur Anna domo lacrimansque sororia linquit   moenia: germanae iusta dat ante suae. mixta bibunt molles lacrimis unguenta favillae, vertice libatas accipiuntque comas; terque vale!
dixit, cineres ter ad ora relatos pressit, et est illis visa subesse soror.  nancta ratem comitesque fugae pede labitur aequo moenia respiciens, dulce sororis opus. fertilis est Melite sterili vicina Cosyrae insula, quam Libyci verberat unda freti, hanc petit hospitio regis confisa vetusto:  hospes opum dives rex ibi Battus erat. qui postquam didicit casus utriusque sororis, haec
inquit tellus quantulacumque tua est.
et tamen hospitii servasset ad ultima munus, sed timuit magnas Pygmalionis opes.  signa recensuerat bis sol sua, tertius ibat annus, et exilio terra paranda nova est. frater adest belloque petit. rex arma perosus nos sumus inbelles, tu fuge sospes!
ait. iussa fugit ventoque ratem committit et undis:  asperior quovis aequore frater erat. est prope piscosos lapidosi Crathidis amnes parvus ager: Cameren incola turba vocat, illuc cursus erat, nec longius afuit inde, quam quantum novies mittere funda potest: vela cadunt primo et dubia librantur ab aura. findite remigio 
navita dixit aquas!
dumque parant torto subducere carbasa lino, percutitur rapido puppis adunca noto inque patens aequor frustra pugnante magistro  fertur, et ex oculis visa refugit humus, adsiliunt fluctus, imoque a gurgite pontus vertitur, et canas alveus haurit aquas, vincitur ars vento, nec iam moderator habenis utitur; a votis is quoque poscit opem.  iactatur tumidas exul Phoenissa per undas humidaque opposita lumina veste tegit: tunc primum Dido felix est dicta sorori et quaecumque aliquam corpore pressit humum figitur ad Laurens ingenti flamine litus  puppis et expositis omnibus hausta perit. iam pius Aeneas regno nataque Latini auctus erat, populos miscueratque duos. litore dotali solo comitatus Achate secretum nudo dum pede carpit iter,  aspicit errantem nec credere sustinet Annam esse: quid in Latios illa veniret agros?
dum secum Aeneas, Anna est!
exclamat Achates: ad nomen voltus sustulit illa suos. heu! fugiat? quid agat? quos terrae quaerat hiatus?  ante oculos miserae fata sororis erant. sensit et adloquitur trepidam Cythereius heros (fiet tamen admonitu motus, Elissa, tui): Anna, per hanc iuro, quam quondam audire solebas tellurem fato prosperiore dari,  perque deos comites, hac nuper sede locatos,  saepe meas illos increpuisse moras, nec timui de morte tamen, metus abfuit iste. ei mihi! credibili fortior illa fuit. ne refer: aspexi non illo corpore digna  volnera Tartareas ausus adire domos, at tu, seu ratio te nostris appulit oris sive deus, regni commoda carpe mei. multa tibi memores, nil non debemus Elissae: nomine grata tuo, grata sororis, eris.
talia dicenti (neque enim spes altera restat) credidit, errores exposuitque suos. utque domum intravit Tyrios induta paratus, incipit Aeneas (cetera turba silet): hanc tibi cur tradam, pia causa, Lavinia coniunx,  est mihi: consumpsi naufragus huius opes. orta Tyro est, regnum Libyca possedit in ora; quam precor ut carae more sororis ames.
omnia promittit falsumque Lavinia volnus mente premit tacita dissimulatque fremens;  donaque cum videat praeter sua lumina ferri multa palam, mitti clam quoque multa putat, non habet exactum, quid agat; furialiter odit et parat insidias et cupit ulta mori. nox erat: ante torum visa est adstare sororis  squalenti Dido sanguinulenta coma et fuge, ne dubita, maestum fuge
dicere tectum!
sub verbum querulas impulit aura fores, exilit et velox humili super arva fenestra se iacit: audacem fecerat ipse timor.   quaque metu rapitur, tunica velata recincta currit, ut auditis territa damma lupis, corniger hanc tumidis rapuisse Numicius undis creditur et stagnis occuluisse suis. Sidonis interea magno clamore per agros  quaeritur: apparent signa notaeque pedum: ventum erat ad ripas: inerant vestigia ripis. sustinuit tacitas conscius amnis aquas. ipsa loqui visa est placidi sum nympha Numici: amne perenne latens Anna Perenna vocor.
protinus erratis laeti vescuntur in agris et celebrant largo seque diemque mero. sunt quibus haec Luna est, quia mensibus impleat annum; pars Themin, Inachiam pars putat esse bovem. invenies, qui te nymphen Atlantida dicant  teque Iovi primos, Anna, dedisse cibos. haec quoque, quam referam, nostras pervenit ad aures fama nec a veri dissidet illa fide. plebs vetus et nullis etiam nunc tuta tribunis fugit et in Sacri vertice montis erat;  iam quoque, quem secum tulerant, defecerat illos victus et humanis usibus apta Ceres, orta suburbanis quaedam fuit Anna Bovillis, pauper, sed multae sedulitatis anus. illa levi mitra canos incincta capillos  Angebat tremula rustica liba manu,  atque ita per populum fumantia mane solebat dividere: haec populo copia grata fuit. pace domi facta signum posuere Perennae, quod sibi defectis illa ferebat opem.  nunc mihi cur cantent superest obscena puellae dicere; nam coeunt certaque probra canunt, nuper erat dea facta: venit Gradivus ad Annam et cum seducta talia verba facit: mense meo coleris, iunxi mea tempora tecum:  pendet ab officio spes mihi magna tuo. armifer armiferae correptus amore Minervae uror et hoc longo tempore volnus alo. effice, di studio similes coeamus in unum: conveniunt partes hae tibi, comis anus.
dixerat, illa deum promisso ludit inani et stultam dubia spem trahit usque mora. saepius instanti mandata peregimus,
inquit evicta est, precibus vix dedit illa manus.
credit amans thalamosque parat, deducitur illuc  Anna tegens voltus, ut nova nupta, suos. oscula sumpturus subito Mars aspicit Annam: nunc pudor elusum, nunc subit ira deum. ridet amatorem carae nova diva Minervae, nec res hac Veneri gratior ulla fuit.  inde ioci veteres obscenaque dicta canuntur, et iuvat hanc magno verba dedisse deo. praeteriturus eram gladios in principe fixos, cum sic a castis Vesta locuta focis:  ne dubita meminisse: meus fuit ille sacerdos,  sacrilegae telis me petiere manus. ipsa virum rapui simulacraque nuda reliqui: quae cecidit ferro, Caesaris umbra fuit.
ille quidem caelo positus Iovis atria vidit et tenet in magno templa dicata foro.  at quicumque nefas ausi, prohibente deorum numine, polluerant pontificale caput, morte iacent merita, testes estote Philippi, et quorum sparsis ossibus albet humus, hoc opus, haec pietas, haec prima elementa fuerunt  Caesaris, ulcisci iusta per arma patrem. Postera cum teneras aurora refecerit herbas, Scorpios a prima parte videndus erit. Tertia post Idus lux est celeberrima Baccho: Bacche, fave vati, dum tua festa cano.  nec referam Semelen, ad quam nisi fulmina secum Iuppiter adferret, parvus inermis eras; nec, puer ut posses maturo tempore nasci, expletum patrio corpore matris opus. Sithonas et Scythicos longum narrare triumphos  et domitas gentes, turifer Inde, tuas.  tu quoque Thebanae mala praeda tacebere matris, inque tuum furiis acte, Lycurge, genu. ecce libet subitos pisces Tyrrhenaque monstra dicere, sed non est carminis huius opus;  carminis huius opus causas exponere, quare vilis anus populos ad sua liba vocet, ante tuos ortus arae sine honore fuerunt, Liber, et in gelidis herba reperta focis, te memorant Gange totoque Oriente subacto  primitias magno seposuisse Iovi. cinnama tu primus captivaque tura dedisti deque triumphato viscera tosta bove. nomine ab auctoris ducunt libamina nomen libaque, quod sanctis pars datur inde focis.  liba deo fiunt, sucis quia dulcibus idem gaudet, et a Baccho mella reperta ferunt. ibat harenoso satyris comitatus ab Hebro (non habet ingratos fabula nostra iocos), iamque erat ad Rhodopen Pangaeaque florida ventum:  aeriferae comitum concrepuere manus, ecce novae coeunt volucres tinnitibus actae, quosque movent sonitus aera, sequuntur apes. colligit errantes et in arbore claudit inani Liber et inventi praemia mellis habet.  ut satyri levisque senex tetigere saporem, quaerebant flavos per nemus omne favos, audit in exesa stridorem examinis ulmo, aspicit et ceras dissimulatque senex;  utque piger pandi tergo residebat aselli,  applicat hunc ulmo corticibusque cavis, constitit ipse super ramoso stipite nixus atque avide trunco condita mella petit, milia crabronum coeunt et vertice nudo spicula defigunt oraque sima notant.  ille cadit praeceps et calce feritur aselli inclamatque suos auxiliumque rogat, concurrunt satyri turgentiaque ora parentis rident: percusso claudicat ille genu. ridet et ipse deus limumque inducere monstrat;  hic paret monitis et linit ora luto. melle pater fruitur, liboque infusa calenti iure repertori candida mella damus, femina cur presset, non est rationis opertae: femineos thyrso concitat ille choros.  cur anus hoc faciat, quaeris? vinosior aetas haec est et gravidae munera vitis amat, cur hedera cincta est? hedera est gratissima Baccho: hoc quoque cur ita sit, dicere nulla mora est. Nysiadas nymphas puerum quaerente noverca  hanc frondem cunis opposuisse ferunt, restat, ut inveniam, quare toga libera detur Lucifero pueris, candide Bacche, tuo: sive quod ipse puer semper iuvenisque videris, et media est aetas inter utrumque tibi:  seu, quia tu pater es, patres sua pignora, natos, commendant curae numinibusque tuis: sive, quod es Liber, vestis quoque libera per te  sumitur et vitae liberioris iter: an quia, cum colerent prisci studiosius agros,  et faceret patrio rure senator opus, et caperet fasces a curvo consul aratro, nec crimen duras esset habere manus, rusticus ad ludos populus veniebat in urbem (sed dis, non studiis ille dabatur honor:  luce sua ludos uvae commentor habebat, quos cum taedifera nunc habet ille dea): ergo ut tironem celebrare frequentia posset, visa dies dandae non aliena togae? mite caput, pater, huc placataque cornua vertas  et des ingenio vela secunda meo. Itur ad Argeos (qui sint, sua pagina dicet) hac, si commemini, praetentaque die. stella Lycaoniam vergit declivis ad Arcton Miluus: haec illa nocte videnda venit.  quid dederit volucri, si vis cognoscere, caelum: Saturnus regnis a Iove pulsus erat; concitat iratus validos Titanas in arma, quaeque fuit fatis debita, temptat opem. matre satus Terra, monstrum mirabile, taurus  parte sui serpens posteriore fuit: hunc triplici muro lucis incluserat atris Parcarum monitu Styx violenta trium, viscera qui tauri flammis adolenda dedisset, sors erat aeternos vincere posse deos.  immolat hunc Briareus facta ex adamante securi,  et iam iam flammis exta daturus erat: Iuppiter alitibus rapere imperat: attulit illi miluus et meritis venit in astra suis.
Una dies media est, et fiunt sacra Minervae,  nomina quae iunctis quinque diebus habent, sanguine prima vacat, nec fas concurrere ferro: causa, quod est illa nata Minerva die. altera tresque super strata celebrantur harena: ensibus exertis bellica laeta dea est.  Pallada nunc pueri teneraeque orate puellae: qui bene placarit Pallada, doctus erit. Pallade placata lanam mollire puellae discant et plenas exonerare colos. illa etiam stantis radio percurrere telas  erudit et rarum pectine denset opus. hanc cole, qui maculas laesis de vestibus aufers, hanc cole, velleribus quisquis aena paras; nec quisquam invita faciet bene vincula plantae Pallade, sit Tychio doctior ille licet;  et licet antiquo manibus conlatus Epeo sit prior, irata Pallade manens erit. vos quoque, Phoebea morbos qui pellitis arte, munera de vestris pauca referte deae: nec vos, turba fere censu fraudata,  magistri,   spernite; discipulos attrahit illa novos: quique moves caelum, tabulamque coloribus uris, quique facis docta mollia saxa manu. mille dea est operum: certe dea carminis illa est; si mereor, studiis adsit amica meis,  Caelius ex alto qua mons descendit in aequum, hic, ubi non plana est, sed prope plana via, parva licet videas Captae delubra Minervae, quae dea natali coepit habere suo. nominis in dubio causa est. capitale vocamus  ingenium sollers: ingeniosa dea est. an quia de capitis fertur sine matre paterni vertice cum clipeo prosiluisse suo? an quia perdomitis ad nos captiva Faliscis venit? et hoc ipsum littera prisca docet.  an quod habet legem, capitis quae pendere poenas ex illo iubeat furta reperta loco? a quacumque trahis ratione vocabula, Pallas, pro ducibus nostris aegida semper habe. 
Summa dies e quinque tubas lustrare canoras  admonet et forti sacrificare deae. nunc potes ad solem sublato dicere voltu hic here Phrixeae vellera pressit ovis.
seminibus tostis sceleratae fraude novercae sustulerat nullas, ut solet, herba comas.  mittitur ad tripodas, certa qui sorte reportet, quam sterili terrae Delphicus edat opem. hic quoque corruptus cum semine nuntiat Helles et iuvenis Phrixi funera sorte peti; utque recusantem cives et tempus et Ino  compulerunt regem iussa nefanda pati, et soror et Phrixus, velati tempora vittis, stant simul ante aras iunctaque fata gemunt. aspicit hos, ut forte pependerat aethere, mater et ferit attonita pectora nuda manu,  inque draconigenam nimbis comitantibus urbem desilit et natos eripit inde suos; utque fugam capiant, aries nitidissimus auro traditur: ille vehit per freta longa duos.  icitur infirma cornu tenuisse sinistra  femina, cum de se nomina fecit aquae. paene simul periit, dum volt succurrere lapsae frater, et extentas porrigit usque manus, flebat, ut amissa gemini consorte pericli, caeruleo iunctam nescius esse deo.  litoribus tactis aries fit sidus, at huius pervenit in Colchas aurea lana domos. Tres ubi Luciferos veniens praerniserit Eos, tempora nocturnis aequa diurna feres. Inde quater pastor saturos ubi clauserit haedos,   canuerint herbae rore recente quater, 
Ianus adorandus cumque hoc Concordia mitis 
et Romana Salus araque Pacis erit. 
Luna regit mensis: huius quoque tempora mensis 
finit Aventino Luna colenda iugo.

Alma, fave,
dixi geminorum mater Amorum!
ad vatem voltus rettulit illa suos: quid tibi
ait mecum? certe maiora canebas. num vetus in molli pectore volnus habes?
scis, dea,
respondi de volnere.
risit, et aether protinus ex illa parte serenus erat. saucius an sanus numquid tua signa reliqui? tu mihi propositum, tu mihi semper opus. quae decuit, primis sine crimine lusimus annis,  nunc teritur nostris area maior equis: tempora cum causis annalibus eruta priscis lapsaque sub terras ortaque signa cano. venimus ad quartum, quo tu celeberrima mense: et vatem et mensem scis, Venus, esse tuos.
mota Cytheriaca leviter mea tempora myrto contigit et coeptum perfice
dixit opus.
sensimus, et causae subito patuere dierum: dum licet et spirant flamina, navis eat. Si qua tamen pars te de fastis tangere debet,  Caesar, in Aprili, quo tenearis, habes.  hic ad te magna descendit imagine mensis et fit adoptiva nobilitate tuus. hoc pater Iliades, cum longum scriberet annum, vidit et auctores rettulit ipse suos:  utque fero Marti primam dedit ordine sortem, quod sibi nascenti proxima causa fuit, sic Venerem gradibus multis in gente repertam alterius voluit mensis habere locum; principiumque sui generis revolutaque quaerens   saecula cognatos venit adusque deos. Dardanon Electra nesciret Atlantide natum scilicet, Electram concubuisse Iovi? huius Erichthonius: Tros est generatus ab illo: Assaracon creat hic, Assaracusque Capyn.   proximus Anchises, cum quo commune parentis non dedignata est nomen habere Venus, hinc satus Aeneas, pietas spectata, per ignes sacra patremque humeris, altera sacra, tulit, venimus ad felix aliquando nomen Iuli,   unde domus Teucros Iulia tangit avos. Postumus hinc, qui quod silvis fuit ortus in altis, Silvius in Latia gente vocatus erat. isque, Latine, tibi pater est. subit Alba Latinum: proximus est titulis Epytus, Alba, tuis.  ille dedit Capyi recidiva vocabula Troiae et tuus est idem, Calpete, factus avus. cumque patris regnum post hunc Tiberinus haberet, dicitur in Tuscae gurgite mersus aquae.  iam tamen Agrippan natum Remulumque nepotem   viderat: in Remulum fulmina missa ferunt, venit Aventinus post hos, locus unde vocatur, mons quoque, post illum tradita regna Procae. quem sequitur duri Numitor germanus Amuli. Ilia cum Lauso de Numitore sati.   ense cadit patruo Lausus: placet Ilia Marti teque parit, gemino iuncte Quirine Remo. ille suos semper Venerem Martemque parentes dixit et emeruit vocis habere fidem; neve secuturi possent nescire nepotes,   tempora dis generis continuata dedit, sed Veneris mensem Graio sermone notatum auguror: a spumis est dea dicta maris, nec tibi sit mirum Graeco rem nomine dici; Itala nam tellus Graecia maior erat.   venerat Evander plena cum classe suorum: venerat Alcides, Graius uterque genus (hospes Aventinis armentum pavit in herbis claviger, et tanto est Albula pota deo): dux quoque Neritius; testes Laestrygones extant   et quod adhuc Circes nomina litus habet, et iam Telegoni, iam moenia Tiburis udi stabant, Argolicae quod posuere manus, venerat Atridae fatis agitatus Halesus, a quo se dictam terra Falisca putat.   adice Troianae suasorem Antenora pacis et generum Oeniden, Apule Daune, tuum.  serus ab Iliacis et post Antenora flammis attulit Aeneas in loca nostra deos. huius erat Solymus Phrygia comes unus ab Ida,   a quo Sulmonis moenia nomen habent, Sulmonis gelidi, patriae, Germanice, nostrae. me miserum, Scythico quam procul illa solo est! ergo ego tam longe—sed subprime, Musa, querellas! non tibi sunt maesta sacra canenda lyra.   quo non livor adit? sunt qui tibi mensis honorem eripuisse velint invideantque, Venus, nam quia ver aperit tunc omnia, densaque cedit frigoris asperitas, fetaque terra patet, Aprilem memorant ab aperto tempore dictum,   quem Venus iniecta vindicat alma manu. illa quidem totum dignissima temperat orbem; illa tenet nullo regna minora deo, iuraque dat caelo, terrae, natalibus undis, perque suos initus continet omne genus.   illa deos omnes (longum est numerare) creavit: illa satis causas arboribusque dedit: illa rudes animos hominum contraxit in unum et docuit iungi cum pare quemque sua. quid genus omne creat volucrum, nisi blanda voluptas?  nec coeant pecudes, si levis absit amor. cum mare trux aries cornu decertat; at idem frontem dilectae laedere parcit ovis. deposita sequitur taurus feritate iuvencam, quem toti saltus, quem nemus omne tremit.   vis eadem, lato quodcumque sub aequore vivit, servat et innumeris piscibus implet aquas.  prima feros habitus homini detraxit: ab illa venerunt cultus mundaque cura sui. primus amans carmen vigilatum nocte negata   dicitur ad clausas concinuisse fores, eloquiumque fuit duram exorare puellam, proque sua causa quisque disertus erat. mille per hanc artes motae; studioque placendi quae latuere prius, multa reperta ferunt.   hanc quisquam titulo mensis spoliare secundi audeat? a nobis sit furor iste procul, quid, quod ubique potens templisque frequentibus aucta, urbe tamen nostra ius dea maius habet? pro Troia, Romane, tua Venus arma ferebat,   cum gemuit teneram cuspide laesa manum: caelestesque duas Troiano iudice vicit (a! nolim victas hoc meminisse deas!), Assaracique nurus dicta est, ut scilicet olim magnus Iuleos Caesar haberet avos.   nec Veneri tempus quam ver erat aptius ullum i vere nitent terrae, vere remissus ager, nunc herbae rupta tellure cacumina tollunt, nunc tumido gemmas cortice palmes agit. et formosa Venus formoso tempore digna est,  utque solet, Marti continuata suo est: vere monet curvas materna per aequora puppes ire nec hibernas iam timuisse minas.
Rite deam colitis Latiae matresque nurusque  et vos, quis vittae longaque vestis abest.   aurea marmoreo redimicula demite collo, demite divitias: tota lavanda dea est. aurea siccato redimicula reddite collo: nunc alii flores, nunc nova danda rosa est. vos quoque sub viridi myrto iubet ipsa lavari:    causaque, cur iubeat (discite!), certa subest litore siccabat rorantes nuda capillos: viderunt satyri, turba proterva, deam. sensit et opposita texit sua corpora myrto: tuta fuit facto vosque referre iubet.    discite nunc, quare Fortunae tura Virili detis eo, calida qui locus umet aqua. accipit ille locus posito velamine cunctas  et vitium nudi corporis omne videt;  ut tegat hoc celetque viros, Fortuna Virilis   praestat et hoc parvo ture rogata facit, nec pigeat tritum niveo cum lacte papaver sumere et expressis mella liquata favis; cum primum cupido Venus est deducta marito, hoc bibit: ex illo tempore nupta fuit.   supplicibus verbis illam placate: sub illa et forma et mores et bona fama manet. Roma pudicitia proavorum tempore lapsa est: Cymaeam, veteres, consuluistis anum. templa iubet fieri Veneri, quibus ordine factis    inde Venus verso nomina corde tenet.  semper ad Aeneadas placido, pulcherrima, voltu respice totque tuas, diva, tuere nurus. dum loquor, elatae metuendus acumine caudae Scorpios in viridis praecipitatur aquas.
Nox ubi transierit, caelumque rubescere primo coeperit, et tactae rore querentur aves, semiustamque facem vigilata nocte viator ponet, et ad solitum rusticus ibit opus,  Pleiades incipient humeros relevare paternos,    quae septem dici, sex tamen esse solent: seu quod in amplexum sex hinc venere deorum. ( nam Steropen Marti concubuisse ferunt, Neptuno Alcyonen et te, formosa Celaeno, Maian et Electram Taygetemque Iovi),    septima mortali Merope tibi, Sisyphe, nupsit; paenitet, et facti sola pudore latet: sive quod Electra Troiae spectare ruinas non tulit, ante oculos opposuitque manum.
Ter sine perpetuo caelum versetur in axe,    ter iungat Titan terque resolvat equos, protinus inflexo Berecyntia tibia cornu flabit, et Idaeae festa parentis erunt.  ibunt semimares et inania tympana tundent, aeraque tinnitus aere repulsa dabunt:    ipsa sedens molli comitum cervice feretur urbis per medias exululata vias. scaena sonat, ludi que vocant, spectate, Quirites, et fora Marte suo litigiosa vacent, quaerere multa libet, sed me sonus aeris acuti    terret et horrendo lotos adunca sono. da, dea, quem sciter.
doctas Cybeleia neptes vidit et has curae iussit adesse meae. pandite, mandati memores, Heliconis alumnae, gaudeat assiduo cur dea Magna sono.
sic ego, sic Erato (mensis Cythereius illi cessit, quod teneri nomen amoris habet): reddita Saturno sors haec erat, optime regum, a nato sceptris excutiere tuis.
ille suam metuens, ut quaeque erat edita, prolem    devorat, immersam visceribusque tenet. saepe Rhea questa est, totiens fecunda nec umquam mater, et indoluit fertilitate sua. Iuppiter ortus erat (pro magno teste vetustas creditur; acceptam parce movere fidem):    veste latens saxum caelesti gutture sedit: sic genitor fatis decipiendus erat. ardua iamdudum resonat tinnitibus Ide, tutus ut infanti vagiat ore puer. pars clipeos rudibus, galeas pars tundit inanes:    hoc Curetes habent, hoc Corybantes opus.  res latuit, priscique manent imitamina facti; aera deae comites raucaque terga movent, cymbala pro galeis, pro scutis tympana pulsant; tibia dat Phrygios, ut dedit ante, modos.
desierat. coepi: cur huic genus acre leonum praebent insolitas ad iuga curva iubas?
desieram. coepit: feritas mollita per illam creditur; id curru testificata suo est.
at cur turrifera caput est onerata corona?    an primis turres urbibus illa dedit?
annuit. unde venit
dixi sua membra secandi impetus?
ut tacui, Pieris orsa loqui: Phryx puer in silvis, facie spectabilis, Attis turrigeram casto vinxit amore deam.    hunc sibi servari voluit, sua templa tueri, et dixit semper fac puer esse velis.
ille fidem iussis dedit et si mentiar,
inquit ultima, qua fallam, sit Venus illa mihi.
fallit et in nympha Sagaritide desinit esse    quod fuit: hinc poenas exigit ira deae. Naida volneribus succidit in arbore factis, illa perit: fatum Naidos arbor erat. hic furit et credens thalami procumbere tectum effugit et cursu Dindyma summa petit    et modo tolle faces!
remove
modo verbera!
clamat;  saepe Palaestinas iurat adesse deas. ille etiam saxo corpus laniavit acuto, longaque in immundo pulvere tracta coma est, voxque fuit merui! meritas do sanguine poenas.    a! pereant partes, quae nocuere mihi! a! pereant
dicebat adhuc, onus inguinis aufert, nullaque sunt subito signa relicta viri. venit in exemplum furor hic, mollesque ministri caedunt iactatis vilia membra comis.
talibus Aoniae facunda voce Camenae reddita quaesiti causa furoris erat. hoc quoque, dux operis, moneas, precor, unde petita venerit, an nostra semper in urbe fuit?
Dindymon et Cybelen et amoenam fontibus Iden    semper et Iliacas Mater amavit opes: cum Troiam Aeneas Italos portaret in agros, est dea sacriferas paene secuta rates, sed nondum fatis Latio sua numina posci senserat, adsuetis substiteratque locis.    post, ut Roma potens opibus iam saecula quinque vidit et edomito sustulit orbe caput, carminis Euboici fatalia verba sacerdos inspicit; inspectum tale fuisse ferunt: mater abest: matrem iubeo, Romane, requiras.    cum veniet, casta est accipienda manu. obscurae sortis patres ambagibus errant, quaeve parens absit, quove petenda loco.  consulitur Paean,
divum que arcessite Matrem,
inquit in Idaeo est invenienda iugo.
mittuntur proceres. Phrygiae tunc sceptra tenebat Attalus: Ausoniis rem negat ille viris, mira canam, longo tremuit cum murmure tellus, et sic est adytis diva locuta suis: ipsa peti volui, nec sit mora, mitte volentem.    dignus Roma locus, quo deus omnis eat.
ille soni terrore pavens proficiscere,
dixit nostra eris: in Phrygios Roma refertur avos.
protinus innumerae caedunt pineta secures illa, quibus fugiens Phryx pius usus erat:    mille manus coeunt, et picta coloribus ustis caelestum Matrem concava puppis habet, illa sui per aquas fertur tutissima nati longaque Phrixeae stagna sororis adit Rhoeteumque rapax Sigeaque litora transit    et Tenedum et veteres Eetionis opes. Cyclades excipiunt, Lesbo post terga relicta, quaeque Carysteis frangitur unda vadis. transit et Icarium, lapsas ubi perdidit alas Icarus et vastae nomina fecit aquae.    tum laeva Creten, dextra Pelopeidas undas deserit et Veneris sacra Cythera petit, hinc mare Trinacrium, candens ubi tinguere ferrum Brontes et Steropes Acmonidesque solent,  aequoraque Afra legit Sardoaque regna sinistris   respicit a remis Ausoniamque tenet. Ostia contigerat, qua se Tiberinus in altum dividit et campo liberiore natat: omnis eques mixtaque gravis cum plebe senatus obvius ad Tusci fluminis ora venit.   procedunt pariter matres nataeque nurusque quaeque colunt sanctos virginitate focos, sedula fune viri contento brachia lassant: vix subit adversas hospita navis aquas, sicca diu fuerat tellus, sitis usserat herbas:    sedit limoso pressa carina vado. quisquis adest operi, plus quam pro parte laborat, adiuvat et fortis voce sonante manus, illa velut medio stabilis sedet insula ponto: attoniti monstro stantque paventque viri.    Claudia Quinta genus Clauso referebat ab alto, nec facies impar nobilitate fuit: casta quidem, sed non et credita: rumor iniquus laeserat, et falsi criminis acta rea est; cultus et ornatis varie prodisse capillis   obfuit, ad rigidos promptaque lingua senes, conscia mens recti famae mendacia risit, sed nos in vitium credula turba sumus, haec ubi castarum processit ab agmine matrum et manibus puram fluminis hausit aquam,   ter caput inrorat, ter tollit in aethera palmas ( quicumque aspiciunt, mente carere putant) summissoque genu voltus in imagine divae  figit et hos edit crine iacente sonos: supplicis, alma, tuae, genetrix fecunda deorum,    accipe sub certa condicione preces. casta negor. si tu damnas, meruisse fatebor; morte luam poenas iudice victa dea. sed si crimen abest, tu nostrae pignora vitae re dabis et castas casta sequere manus.
dixit et exiguo funem conamine traxit ( mira, sed et scaena testificata loquar): mota dea est sequiturque ducem laudatque sequendo: index laetitiae fertur ad astra sonus, fluminis ad flexum veniunt (Tiberina priores    atria dixerunt), unde sinister abit. nox aderat: querno religant in stipite funem dantque levi somno corpora functa cibo. lux aderat: querno solvunt a stipite funem; ante tamen posito tura dedere foco,    ante coronarunt puppem et sine labe iuvencam mactarunt operum coniugiique rudem, est locus, in Tiberim qua lubricus influit Almo et nomen magno perdit in amne minor: illic purpurea canus cum veste sacerdos    Almonis dominam sacraque lavit aquis, exululant comites, furiosaque tibia flatur, et feriunt molles taurea terga manus. Claudia praecedit laeto celeberrima voltu, credita vix tandem teste pudica dea;    ipsa sedens plaustro porta est invecta Capena: sparguntur iunctae flore recente boves.  Nasica accepit, templi non perstitit auctor: Augustus nunc est, ante Metellus erat.
substitit hic Erato, mora fit; sic cetera quaero:    dic,
inquam parva cur stipe quaerat opes.
contulit aes populus, de quo delubra Metellus fecit,
ait dandae mos stipis inde manet.
cur vicibus factis ineant convivia, quaero, tunc magis, indictas concelebrentque dapes    quod bene mutant sedem Berecyntia,
dixit captant mutatis sedibus omen idem.
institeram, quare primi Megalesia ludi urbe forent nostra, cum dea (sensit enim) illa deos
inquit peperit, cessere parenti,    principiumque dati Mater honoris habet.
cur igitur Gallos, qui se excidere, vocamus, cum tanto a Phrygia Gallica distet humus?
inter
ait viridem Cybelen altasque Celaenas amnis it insana, nomine Gallus, aqua.    qui bibit inde, furit: procul hinc discedite, quis est cura bonae mentis: qui bibit inde, furit.
, non pudet herbosum
dixi posuisse moretum in dominae mensis, an sua causa subest?
lacte mero veteres usi narrantur et herbis,    sponte sua si quas terra ferebat
ait. candidus elisae miscetur caseus herbae, cognoscat priscos ut dea prisca cibos.
Postera cum caelo motis Pallantias astris fulserit, et niveos Luna levarit equos,    qui dicet quondam sacrata est colle Quirini hac Fortuna die Publica,
verus erit.
Tertia lux (memini) ludis erat, ac mihi quidam spectanti senior continuusque loco haec
ait illa dies, Libycis qua Caesar in oris    perfida magnanimi contudit arma Iubae. dux mihi Caesar erat, sub quo meruisse tribunus glorior: officio praefuit ille meo. hanc ego militia sedem, tu pace parasti, inter bis quinos usus honore viros.
plura locuturi subito seducimur imbre: pendula caelestis Libra movebat aquas. Ante tamen, quam summa dies spectacula sistat, ensifer Orion aequore mersus erit.
Proxima victricem cum Romam inspexerit Eos,    et dederit Phoebo stella fugata locum,  circus erit pompa celeber numeroque deorum, primaque ventosis palma petetur equis.
Hinc Cereris ludi. non est opus indice causae; sponte deae munus promeritumque patet.    panis erat primis virides mortalibus herbae, quas tellus nullo sollicitante dabat; et modo carpebant vivax e cespite gramen, nunc epulae tenera fronde cacumen erant, postmodo glans nata est: bene erat iam glande reperta,   duraque magnificas quercus habebat opes. prima Ceres homine ad meliora alimenta vocato mutavit glandes utiliore cibo. illa iugo tauros collum praebere coegit: tunc primum soles eruta vidit humus.   aes erat in pretio, chalybeia massa latebat: eheu! perpetuo debuit illa tegi. pace Ceres laeta est; et vos orate, coloni, perpetuam pacem pacificumque ducem, farra deae micaeque licet salientis honorem    detis et in veteres turea grana focos, et, si tura aberunt, unctas accendite taedas: parva bonae Cereri, sint modo casta, placent, a bove succincti cultros removete ministri: bos aret; ignavam sacrificate suem.    apta iugo cervix non est ferienda securi: vivat et in dura saepe laboret humo.   Exigit ipse locus, raptus ut virginis edam: plura recognosces, pauca docendus eris. terra tribus scopulis vastum procurrit in aequor    Trinacris, a positu nomen adepta loci, grata domus Cereri, multas ea possidet urbes, in quibus est culto fertilis Henna solo. frigida caelestum matres Arethusa vocarat: venerat ad sacras et dea flava dapes.    filia, consuetis ut erat comitata puellis, errabat nudo per sua prata pede. valle sub umbrosa locus est aspergine multa uvidus ex alto desilientis aquae. tot fuerant illic, quot habet natura, colores,    pictaque dissimili flore nitebat humus. quam simul aspexit, comites, accedite
dixit et mecum plenos flore referte sinus.
praeda puellares animos prolectat inanis, et non sentitur sedulitate labor.    haec implet lento calathos e vimine nexos, haec gremium, laxos degravat illa sinus: illa legit calthas, huic sunt violaria curae, illa papavereas subsecat ungue comas: has, hyacinthe, tenes; illas, amarante, moraris:    pars thyma, pars rorem, pars meliloton amat. plurima lecta rosa est, sunt et sine nomine flores; ipsa crocos tenues liliaque alba legit, carpendi studio paulatim longius itur, et dominam casu nulla secuta comes.    hanc videt et visam patruus velociter aufert  regnaque caeruleis in sua portat equis, illa quidem clamabat io, carissima mater, auferor!
ipsa suos abscideratque sinus: panditur interea Diti via, namque diurnum    lumen inadsueti vix patiuntur equi. at chorus aequalis, cumulatis flore canistris, Persephone,
clamant ad tua dona veni!
ut clamata silet, montes ululatibus implent et feriunt maesta pectora nuda manu.    attonita est plangore Ceres (modo venerat Hennam) nec mora, me miseram! filia,
dixit ubi es?
mentis inops rapitur, quales audire solemus Threicias fusis maenadas ire comis, ut vitulo mugit sua mater ab ubere rapto    et quaerit fetus per nemus omne suos: sic dea nec retinet gemitus et concita cursu  fertur et a campis incipit, Henna, tuis. inde puellaris nacta est vestigia plantae et pressam noto pondere vidit humum;    forsitan illa dies erroris summa fuisset, si non turbassent signa reperta sues. iamque Leontinos Amenanaque flumina cursu praeterit et ripas, herbifer Aci, tuas; praeterit et Cyanen et fontes lenis Anapi    et te, verticibus non adeunde Gela. liquerat Ortygien Megareaque Pantagienque, quaque Symaetheas accipit aequor aquas, antraque Cyclopum positis exusta caminis, quique locus curvae nomina falcis habet,    Himeraque et Didymen Acragantaque Tauromenumque sacrarumque Melan pascua laeta boum. hinc Camerinan adit Thapsonque et Heloria Tempe. quaque iacet Zephyro semper apertus Eryx. iamque Peloriadem Lilybaeaque, iamque Pachynon    lustrarat, terrae cornua trina suae. quacumque ingreditur, miseris loca cuncta querellis implet, ut amissum cum gemit ales Ityn, perque vices modo Persephone!
modo filia!
clamat, clamat et alternis nomen utrumque ciet.    sed neque Persephone Cererem nec filia matrem audit, et alternis nomen utrumque perit; unaque, pastorem vidisset an arva colentem, vox erat hac gressus ecqua puella tufit?
iam color unus inest rebus, tenebrisque teguntur    omnia, iam vigiles conticuere canes: alta iacet vasti super ora Typhoeos Aetne, cuius anhelatis ignibus ardet humus; illic accendit geminas pro lampade pinus: hinc Cereris sacris nunc quoque taeda datur.    est specus exesi structura pumicis asper, non homini regio, non adeunda ferae: quo simul ac venit, frenatos curribus angues iungit et aequoreas sicca pererrat aquas, effugit et Syrtes et te, Zanclaea Charybdis,    et vos, Nisaei, naufraga monstra, canes, Hadriacumque patens late bimaremque Corinthum: sic venit ad portus, Attica terra, tuos.  hic primum sedit gelido maestissima saxo: illud Cecropidae nunc quoque triste vocant.    sub Iove duravit multis inmota diebus, et lunae patiens et pluvialis aquae, fors sua cuique loco est: quod nunc Cerialis Eleusin dicitur, hoc Celei rura fuere senis. ille domum glandes excussaque mora rubetis    portat et arsuris arida ligna focis. filia parva duas redigebat monte capellas, et tener in cunis filius aeger erat. mater!
ait virgo (mota est dea nomine matris) quid facis in solis incomitata locis?
restitit et senior, quamvis onus urget, et orat, tecta suae subeat quantulacumque casae. illa negat, simularat anum mitraque capillos presserat. instanti talia dicta refert: sospes eas semperque parens! mihi filia rapta est.    heu, melior quanto sors tua sorte mea est!
dixit, et ut lacrimae (neque enim lacrimare deorum est) decidit in tepidos lucida gutta sinus, flent pariter molles animis virgoque senexque; e quibus haec iusti verba fuere senis:    sic tibi, quam raptam quaeris, sit filia sospes, surge nec exiguae despice tecta casae.
cui dea duc!
inquit scisti, qua cogere posses,
seque levat saxo subsequiturque senem, dux comiti narrat, quam sit sibi filius aeger    nec capiat somnos invigiletque malis.  illa soporiferum, parvos initura penates, colligit agresti lene papaver humo; dum legit, oblito fertur gustasse palato longamque imprudens exsoluisse famem.    quae quia principio posuit ieiunia noctis, tempus habent mystae sidera visa cibi. limen ut intravit, luctus videt omnia plena: iam spes in puero nulla salutis erat. matre salutata (mater Metanira vocatur)    iungere dignata est os puerile suo. pallor abit, subitasque vident in corpore vires: tantus caelesti venit ab ore vigor. tota domus laeta est, hoc est materque paterque nataque: tres illi tota fuere domus.    mox epulas ponunt, liquefacta coagula lacte pomaque et in ceris aurea mella suis. abstinet alma Ceres somnique papavera causas dat tibi cum tepido lacte bibenda, puer. noctis erat medium placidique silentia somni:    Triptolemum gremio sustulit illa suo terque manu permulsit eum, tria carmina dixit, carmina mortali non referenda sono, inque foco corpus pueri vivente favilla obruit, humanum purget ut ignis onus.    excutitur somno stulte pia mater et amens quid facis?
exclamat membraque ab igne rapit. cui dea dum non es
dixit scelerata, fuisti: inrita materno sunt mea dona metu. iste quidem mortalis erit, sed primus arabit    et seret et culta praemia tollet humo.
dixit et egrediens nubem trahit inque dracones transit et alifero tollitur axe Ceres. Sunion expositum Piraeaque tuta recessu linquit et in dextrum quae iacet ora latus.    hinc init Aegaeum, quo Cycladas aspicit omnes, Ioniumque rapax Icariumque legit, perque urbes Asiae longum petit Hellespontum, diversumque locis alta pererrat iter. nam modo turilegos Arabas, modo despicit Indos,    hinc Libys, hinc Meroe siccaque terra subest; nunc adit Hesperios Rhenum Rhodanumque Padumque teque, future parens, Thybri, potentis aquae, quo feror? inmensum est erratas dicere terras: praeteritus Cereri nullus in orbe locus.    errat et in caelo liquidique inmunia ponti adloquitur gelido proxima signa polo: Parrhasides stellae (namque omnia nosse potestis, aequoreas numquam cum subeatis aquas), Persephonen natam miserae monstrate parenti!
dixerat, huic Helice talia verba refert: crimine nox vacua est; Solem de virgine rapta consule, qui late facta diurna videt.
Sol aditus quam quaeris,
ait ne vana labores, nupta Iovis fratri tertia regna tenet.
questa diu secum, sic est adfata Tonantem, maximaque in voltu signa dolentis erant: si memor es, de quo mihi sit Proserpina nata, dimidium curae debet habere tuae.  orbe pererrato sola est iniuria facti    cognita: commissi praemia raptor habet. at neque Persephone digna est praedone marito, nec gener hoc nobis more parandus erat. quid gravius victore Gyge captiva tulissem, quam nunc te caeli sceptra tenente tuli?    verum impune ferat, nos haec patiemur inultae; reddat et emendet facta priora novis.
Iuppiter hanc lenit factumque excusat amore, nec gener est nobis ille pudendus
ait. non ego nobilior: posita est mihi regia caelo,    possidet alter aquas, alter inane chaos, sed si forte tibi non est mutabile pectus, statque semel iuncti rumpere vincla tori, hoc quoque temptemus, siquidem ieiuna remansit; si minus, inferni coniugis uxor erit.
Tartara iussus adit sumptis Caducifer alis speque redit citius visaque certa refert: rapta tribus
dixit solvit ieiunia granis, Punica quae lento cortice poma tegunt.
non secus indoluit, quam si modo rapta fuisset,    maesta parens, longa vixque refecta mora est, atque ita nec nobis caelum est habitabile
dixit; Taenaria recipi me quoque valle iube.
et factura fuit, pactus nisi Iuppiter esset, bis tribus ut caelo mensibus illa foret.    tum demum voltumque Ceres animumque recepit  imposuitque suae spicea serta comae; largaque provenit cessatis messis in arvis, et vix congestas area cepit opes. alba decent Cererem: vestis Cerialibus albas    sumite; nunc pulli velleris usus abest.
Occupat Aprilis Idus cognomine Victor Iuppiter: hac illi sunt data templa die. hac quoque, ni fallor, populo dignissima nostro atria Libertas coepit habere sua.
Luce secutura tutos pete, navita, portus: ventus ab occasu grandine mixtus erit. sit hcet ut fuerit, tamen hac Mutinensia Caesar grandine militia perculit arma sua.
Tertia post Veneris cum lux surrexerit Idus,    pontifices, forda sacra litate bove. forda ferens bos est fecundaque, dicta ferendo: hinc etiam fetus nomen habere putant, nunc gravidum pecus est, gravidae quoque semine terrae: Telluri plenae victima plena datur.    pars cadit arce Iovis, ter denas curia vaccas accipit et largo sparsa cruore madet.  ast ubi visceribus vitulos rapuere ministri sectaque fumosis exta dedere focis, igne cremat vitulos quae natu maxima virgo est,    luce Palis populos purget ut ille cinis, rege Numa, fructu non respondente labori, inrita decepti vota colentis erant, nam modo siccus erat gelidis aquilonibus annus, nunc ager assidua luxuriabat aqua:    saepe Ceres primis dominum fallebat in herbis, et levis obsesso stabat avena solo, et pecus ante diem partus edebat acerbos, agnaque nascendo saepe necabat ovem. silva vetus nullaque diu violata securi    stabat, Maenalio sacra relicta deo: ille dabat tacitis animo responsa quieto noctibus, hic geminas rex Numa mactat oves. prima cadit Fauno, leni cadit altera Somno: sternitur in duro vellus utrumque solo.    bis caput intonsum fontana spargitur unda, bis sua faginea tempora fronde tegit, usus abest Veneris, nec fas animalia mensis ponere, nec digitis anulus ullus inest, veste rudi tectus supra nova vellera corpus    ponit, adorato per sua verba deo. interea placidam redimita papavere frontem nox venit et secum somnia nigra trahit. Faunus adest, oviumque premens pede vellera duro edidit a dextro talia verba toro:    morte boum tibi, rex, Tellus placanda duarum:  det sacris animas una iuvenca duas.
excutitur terrore quies: Numa visa revolvit et secum ambages caecaque iussa refert, expedit errantem nemori gratissima coniunx    et dixit gravidae posceris exta bovis.
exta bovis gravidae dantur, fecundior annus provenit, et fructum terra pecusque ferunt, hanc quondam Cytherea diem properantius ire iussit et admissos praecipitavit equos,    ut titulum imperii quam primum luce sequenti Augusto iuveni prospera bella darent.
Sed iam praeteritas quartus tibi Lucifer Idus respicit: hac Hyades Dorida nocte tenent.
Tertia post Hyadas cum lux erit orta remotas    carcere partitos Circus habebit equos, cur igitur missae vinctis ardentia taedis terga ferant volpes, causa docenda mihi est. frigida Carseolis nec olivis apta ferendis terra, sed ad segetes ingeniosus ager;    hac ego Pelignos, natalia rura, petebam, parva, sed assiduis uvida semper aquis.  hospitis antiqui solitas intravimus aedes; dempserat emeritis iam iuga Phoebus equis. is mihi multa quidem, sed et haec narrare solebat,    unde meum praesens instrueretur opus: hoc
ait in campo
(campumque ostendit) habebat rus breve cum duro parca colona viro. ille suam peragebat humum, sive usus aratri seu curvae falcis sive bidentis erat.    haec modo verrebat stantem tibicine villam, nunc matris plumis ova fovenda dabat, aut virides malvas aut fungos colligit albos, aut humilem grato calfacit igne focum, et tamen assiduis exercet brachia telis    adversusque minas frigoris arma parat, filius huius erat primo lascivus in aevo addideratque annos ad duo lustra duo is capit extremi volpem convalle salicti: abstulerat multas illa cohortis aves.    captivam stipula faenoque involvit et ignes admovet: urentes effugit illa manus: qua fugit, incendit vestitos messibus agros; damnosis vires ignibus aura dabat, factum abiit, monumenta manent; nam dicere certa    nunc quoque lex volpem Carseolana vetat; utque luat poenas gens haec Cerialibus ardet, quoque modo segetes perdidit, ipsa perit.
Proxima cum veniet terras visura patentes Memnonis in roseis lutea mater equis,    de duce lanigeri pecoris, qui prodidit Hellen, sol abit: egresso victima maior adest. vacca sit an taurus, non est cognoscere promptum: pars prior apparet, posteriora latent. seu tamen est taurus sive est hoc femina signum,    Iunone invita munus amoris habet.
Nox abiit, oriturque Aurora. Parilia poscor: non poscor frustra, si favet alma Pales, alma Pales, faveas pastoria sacra canenti, prosequor officio si tua festa meo.    certe ego de vitulo cinerem stipulasque fabalis saepe tuli plena, februa casta, manu: certe ego transilui positas ter in ordine flammas, udaque roratas laurea misit aquas, mota dea est operique favet: navalibus exit    puppis, habent ventos iam mea vela suos. i, pete virginea, populus, suffimen ab ara: Vesta dabit, Vestae munere purus eris. sanguis equi suffimen erit vitulique favilla, tertia res durae culmen inane fabae.    pastor, oves saturas ad prima crepuscula lustra: unda prius spargat, virgaque verrat humum, frondibus et fixis decorentur ovilia ramis, et tegat ornatas longa corona fores.  caerulei fiant puro de sulphure fumi,    tactaque fumanti sulphure balet ovis. ure mares oleas taedamque herbasque Sabinas, et crepet in mediis laurus adusta focis, libaque de milio milii fiscella sequatur: rustica praecipue est hoc dea laeta cibo.    adde dapes mulctramque suas, dapibusque resectis silvicolam tepido lacte precare Palem. consule
dic pecori pariter pecorisque magistris: effugiat stabulis noxa repulsa meis. sive sacro pavi sedive sub arbore sacra,    pabulaque e bustis inscia carpsit ovis: si nemus intravi vetitum, nostrisve fugatae sunt oculis nymphae semicaperque deus: si mea falx ramo lucum spoliavit opaco, unde data est aegrae fiscina frondis ovi:    da veniam culpae, nec, dum degrandinet, obsit agresti fano supposuisse pecus, nec noceat turbasse lacus, ignoscite, nymphae, mota quod obscuras ungula fecit aquas, tu, dea, pro nobis fontes fontanaque placa    numina, tu sparsos per nemus omne deos. nec Dryadas nec nos videamus labra Dianae, nec Faunum, medio cum premit arva die. pelle procul morbos; valeant hominesque gregesque, et valeant vigiles, provida turba, canes.    neve minus multos redigam, quam mane fuerunt, neve gemam referens vellera rapta lupo. absit iniqua fames: herbae frondesque supersint, quaeque lavent artus quaeque bibantur aquae.  ubera plena premam, referat mihi caseus aera,    dentque viam liquido vimina rara sero. sitque salax aries, conceptaque semina coniunx reddat, et in stabulo multa sit agna meo. lanaque proveniat nullas laesura puellas, mollis et ad teneras quamlibet apta manus.    quae precor eveniant, et nos faciemus ad annum pastorum dominae grandia liba Pali.
his dea placanda est: haec tu conversus ad ortus dic quater et vivo perlue rore manus, tum licet adposita, veluti cratere, camella    lac niveum potes purpureamque sapam; moxque per ardentes stipulae crepitantis acervos traicias celeri strenua membra pede. expositus mos est: moris mihi restat origo: turba facit dubium coeptaque nostra tenet.    omnia purgat edax ignis vitiumque metallis excoquit: idcirco cum duce purgat ovis. an, quia cunctarum contraria semina rerum sunt duo discordes, ignis et unda, dei, iunxerunt elementa patres aptumque putarunt    ignibus et sparsa tangere corpus aqua? an, quod in his vitae causa est, haec perdidit exul, his nova fit coniunx, haec duo magna putant? vix equidem credo: sunt qui Phaethonta referri credant et nimias Deucalionis aquas.    pars quoque, cum saxis pastores saxa feribant, scintillam subito prosiluisse ferunt; prima quidem periit, stipulis excepta secunda est:  hoc argumentum flamma Parilis habet? an magis hunc morem pietas Aeneia fecit,    innocuum victo cui dedit ignis iter? num tamen est vero propius, cum condita Roma est, transferri iussos in nova tecta Lares mutantesque domum tectis agrestibus ignem et cessaturae supposuisse casae,    per flammas saluisse pecus, saluisse colonos? quod fit natali nunc quoque, Roma, tuo.  Ipse locus causas vati facit, urbis origo venit, ades factis, magne Quirine, tuis! iam luerat poenas frater Numitoris, et omne    pastorum gemino sub duce volgus erat. contrahere agrestes et moenia ponere utrique convenit: ambigitur, moenia ponat uter. nil opus est
dixit certamine
Romulus ullo: magna fides avium est, experiamur aves.
res placet, alter adit nemorosi saxa Palati, alter Aventinum mane cacumen init. sex Remus, hic volucres bis sex videt ordine, pacto statur, et arbitrium Romulus urbis habet, apta dies legitur, qua moenia signet aratro.    sacra Palis suberant: inde movetur opus. fossa fit ad solidum, fruges iaciuntur in ima et de vicino terra petita solo.  fossa repletur humo, plenaeque imponitur ara, et novus accenso fungitur igne focus.    inde premens stivam designat moenia sulco; alba iugum niveo cum bove vacca tulit, vox fuit haec regis: condenti, Iuppiter, urbem et genitor Mavors Vestaque mater, ades; quosque pium est adhibere deos, advertite cuncti.    auspicibus vobis hoc mihi surgat opus. longa sit huic aetas dominaeque potentia terrae, sitque sub hac oriens occiduusque dies.
ille precabatur, tonitru dedit omina laevo Iuppiter, et laevo fulmina missa polo.    augurio laeti iaciunt fundamina cives, et novus exiguo tempore murus erat. hoc Celer urget opus, quem Romulus ipse vocarat, sint,
que Celer, curae
dixerat ista tuae, neve quis aut muros aut factam vomere fossam    transeat: audentem talia dede neci.
quod Remus ignorans humiles contemnere muros coepit et his populus
dicere tutus erit?
nec mora, transiluit. rutro Celer occupat ausum; ille premit duram sanguinulentus humum.    haec ubi rex didicit, lacrimas introrsus obortas devorat et clausum pectore volnus habet, flere palam non volt exemplaque fortia servat, sic
que meos muros transeat hostis
ait. dat tamen exequias nec iam suspendere fletum    sustinet, et pietas dissimulata patet; osculaque adplicuit posito suprema feretro  atque ait invito frater adempte, vale!
arsurosque artus unxit, fecere, quod ille, Faustulus et maestas Acca soluta comas.    tum iuvenem nondum facti flevere Quirites; ultima plorato subdita flamma rogo est. urbs oritur (quis tunc hoc ulli credere posset?) victorem terris impositura pedem, cuncta regas et sis magno sub Caesare semper,    saepe etiam pluris nominis huius habe; et quotiens steteris domito sublimis in orbe, omnia sint numeris inferiora tuis.
Dicta Pales nobis, idem Vinalia dicam; una tamen media est inter utramque dies.    numina volgares Veneris celebrate puellae: multa professarum quaestibus apta Venus, poscite ture dato formam populique favorem, poscite blanditias dignaque verba ioco, cumque sua dominae date grata sisymbria myrto    tectaque composita iuncea vincla rosa. templa frequentari Collinae proxima portae nunc decet, a Siculo nomina colle tenent; utque Syracusas Arethusidas abstulit armis Claudius et bello te quoque cepit, Eryx,    carmine vivacis Venus est translata Sibyllae, inque suae stirpis maluit urbe coli.  cur igitur Veneris festum Vinalia dicant, quaeritis, et quare sit Iovis ista dies? Turnus an Aeneas Latiae gener esset Amatae,    bellum erat: Etruscas Turnus adorat opes. clarus erat sumptisque ferox Mezentius armis et vel equo magnus vel pede maior erat; quem Rutuli Turnusque suis adsciscere temptat partibus, haec contra dux ita Tuscus ait:    stat mihi non parvo virtus mea: volnera testor armaque, quae sparsi sanguine saepe meo. qui petis auxilium, non grandia divide mecum praemia, de lacubus proxima musta tuis. nulla mora est operae: vestrum est dare, vincere nostrum.   quam velit Aeneas ista negata mihi!
adnuerant Rutuli. Mezentius induit arma, induit Aeneas alloquiturque Iovem: hostica Tyrrheno vota est vindemia regi: Iuppiter, e Latio palmite musta feres!
vota valent meliora, cadit Mezentius ingens atque indignanti pectore plangit humum, venerat Autumnus calcatis sordidus uvis: redduntur merito debita vina Iovi. dicta dies hinc est Vinalia: Iuppiter illam    vindicat et festis gaudet inesse suis,
Sex ubi, quae restant, luces Aprilis habebit, in medio cursu tempora veris erunt, et frustra pecudem quaeres Athamantidos Helles,  signaque dant imbres, exoriturque Canis.    hac mihi Nomento Romam cum luce redirem, obstitit in media candida turba via. flamen in antiquae lucum Robiginis ibat, exta canis flammis, exta daturus ovis. protinus accessi, ritus ne nescius essem:   edidit haec flamen verba, Quirine, tuus: aspera Robigo, parcas Cerialibus herbis, et tremat in summa leve cacumen humo. tu sata sideribus caeli nutrita secundis crescere, dum fiant falcibus apta, sinas.   vis tua non levis est: quae tu frumenta notasti, maestus in amissis illa colonus habet, nec venti tantum Cereri nocuere nec imbres, nec sic marmoreo pallet adusta gelu, quantum, si culmos Titan incalfacit udos:    tunc locus est irae, diva timenda, tuae. parce, precor, scabrasque manus a messibus aufer neve noce cultis: posse nocere sat est. nec teneras segetes, sed durum amplectere ferrum, quodque potest alios perdere, perde prior.    utilius gladios et tela nocentia carpes: nil opus est illis, otia mundus agit. sarcula nunc durusque bidens et vomer aduncus, ruris opes, niteant; inquinet arma situs, conatusque aliquis vagina ducere ferrum    adstrictum longa sentiat esse mora. at tu ne viola Cererem, semperque colonus absenti possit solvere vota tibi.
dixerat: a dextra villis mantele solutis  cumque meri patera turis acerra fuit.    tura focis vinumque dedit fibrasque bidentis turpiaque obscenae (vidimus) exta canis. tum mihi cur detur sacris nova victima, quaeris?
( quaesieram) causam percipe
flamen ait. est Canis, Icarium dicunt, quo sidere moto    tosta sitit tellus, praecipiturque seges, pro cane sidereo canis hic imponitur arae, et quare pereat, nil nisi nomen habet.
Cum Phrygis Assaraci Tithonia fratre relicto sustulit inmenso ter iubar orbe suum,    mille venit variis florum dea nexa coronis: scaena ioci morem liberioris habet. exit et in Maias sacrum Florale Kalendas; tunc repetam, nunc me grandius urget opus. aufer Vesta diem! cognati Vesta recepta est    limine: sic iusti constituere patres. Phoebus habet partem, Vestae pars altera cessit; quod superest illis, tertius ipse tenet, state Palatinae laurus, praetextaque quercu stet domus: aeternos tres habet una deos.

Quaeritis, unde putem Maio data nomina mensi?  non satis est liquido cognita causa mihi.  ut stat et incertus qua sit sibi nescit eundum,  cum videt ex omni parte viator iter:    sic, quia posse datur diversas reddere causas, qua ferar, ignoro, copiaque ipsa nocet, dicite, quae fontes Aganippidos Hippocrenes grata Medusaei signa tenetis equi. dissensere deae, quarum Polyhymnia coepit    prima; silent aliae dictaque mente notant. post chaos ut primum data sunt tria corpora mundo, inque novas species omne recessit opus, pondere terra suo subsedit et aequora traxit, at caelum levitas in loca summa tulit;    sol quoque cum stellis nulla gravitate retentus et vos lunares exiluistis equi. sed neque Terra diu Caelo, nec cetera Phoebo sidera cedebant; par erat omnis honos, saepe aliquis solio, quod tu, Saturne, tenebas,    ausus de media plebe sedere deus,  nec latus Oceano quisquam deus advena iunxit, et Themis extremo saepe recepta loco est, donec Honor placidoque decens Reverentia voltu corpora legitimis inposuere toris.    hinc sata Maiestas, quae mundum temperat omnem. quaque die partu est edita, magna fuit. nec mora, consedit medio sublimis Olympo aurea purpureo conspicienda sinu. consedere simul Pudor et Metus: omne videres    numen ad hanc voltus composuisse suos. protinus intravit mentes suspectus honorum: fit pretium dignis, nec sibi quisque placet. hic status in caelo multos permansit in annos, dum senior fatis excidit arce deus.    Terra feros partus, immania monstra, Gigantas edidit ausuros in Iovis ire domum; mille manus illis dedit et pro cruribus angues, atque ait in magnos arma movete deos.
extruere hi montes ad sidera summa parabant    et magnum bello sollicitare Iovem; fulmina de caeli iaculatus Iuppiter arce vertit in auctores pondera vasta suos. his bene Maiestas armis defensa deorum restat et ex illo tempore culta manet;    assidet inde Iovi, Iovis est fidissima custos et praestat sine vi sceptra tenenda Iovi. venit et in terras: coluerunt Romulus illam et Numa, mox alii, tempore quisque suo.  illa patres in honore pio matresque tuetur,    illa comes pueris virginibusque venit, illa datos fasces commendat eburque curule, illa coronatis alta triumphat equis.
finierat voces Polyhymnia: dicta probarunt Clioque et curvae scita Thalia lyrae.    excipit Uranie: fecere silentia cunctae, et vox audiri nulla nisi illa potest. magna fuit quondam capitis reverentia cani, inque suo pretio ruga senilis erat. Martis opus iuvenes animosaque bella gerebant    et pro dis aderant in statione suis: viribus illa minor nec habendis utilis armis consilio patriae saepe ferebat opem. nec nisi post annos patuit tunc curia seros, nomen et aetatis mite senatus erat.    iura dabat populo senior, finitaque certis legibus est aetas, unde petatur honor; et medius iuvenum, non indignantibus ipsis, ibat et interior, si comes unus erat. verba quis auderet coram sene digna rubore    dicere? censuram longa senecta dabat. Romulus hoc vidit selectaque pectora patres dixit: ad hos urbis summa relata novae, hinc sua maiores tribuisse vocabula Maio tangor et aetati consuluisse suae.    et Numitor dixisse potest da, Romule, mensem hunc senibus
nec avum sustinuisse nepos, nec leve propositi pignus successor honoris Iunius, a iuvenum nomine dictus, habet.
tunc sic, neglectos hedera redimita capillos,    prima sui coepit Calliopea chori: duxerat Oceanus quondam Titanida Tethyn, qui terram liquidis, qua patet, ambit aquis, hinc sata Pleione cum caelifero Atlante iungitur, ut fama est, Pleiadasque parit.    quarum Maia suas forma superasse sorores traditur et summo concubuisse Iovi. haec enixa iugo cupressiferae Cyllenes, aetherium volucri qui pede carpit iter. Arcades hunc Ladonque rapax et Maenalus ingens    rite colunt, luna credita terra prior, exul ab Arcadia Latios Evander in agros venerat, impositos attuleratque deos. hic, ubi nunc Roma est, orbis caput, arbor et herbae et paucae pecudes et casa rara fuit.    quo postquam ventum est, consistite!
praescia mater nam locus imperii rus erit istud
ait. et matri et vati paret Nonacrius heros inque peregrina constitit hospes humo, sacraque multa quidem sed Fauni prima bicornis    has docuit gentes alipedisque dei. semicaper, coleris cinctutis, Faune, Lupercis, cum lustrant celebres vellera secta vias. at tu materno donasti nomine mensem, inventor curvae, finibus apte, fidis.    nec pietas haec prima tua est: septena putaris, Pleiadum numerum, fila dedisse lyrae.
haec quoque desierat: laudata est voce sororum. quid faciam? turbae pars habet omnis idem. gratia Pieridum nobis aequaliter adsit,    nullaque laudetur plusve minusve mihi.
Ab Iove surgat opus. prima mihi nocte videnda stella est in cunas officiosa Iovis: nascitur Oleniae signum pluviale Capellae; illa dati caelum praemia lactis habet.    Nais Amalthea, Cretaea nobilis Ida, dicitur in silvis occuluisse Iovem, huic fuit haedorum mater formosa duorum, inter Dictaeos conspicienda greges, cornibus aeriis atque in sua terga recurvis,    ubere, quod nutrix posset habere Iovis, lac dabat illa deo. sed fregit in arbore cornu truncaque dimidia parte decoris erat. sustulit hoc nymphe cinxitque recentibus herbis et plenum pomis ad Iovis ora tulit.    ille ubi res caeli tenuit solioque paterno sedit, et invicto nil Iove maius erat, sidera nutricem, nutricis fertile cornu fecit, quod dominae nunc quoque nomen habet, praestitibus Maiae Laribus videre Kalendae    aram constitui parvaque signa deum: voverat illa quidem Curius: sed multa  vetustas  destruit, et saxo longa senecta nocet, causa tamen positi fuerat cognominis illis, quod praestant oculis omnia tuta suis.    stant quoque pro nobis et praesunt moenibus urbis et sunt praesentes auxiliumque ferunt, at canis ante pedes saxo fabricatus eodem stabat: quae standi cum Lare causa fuit? servat uterque domum, domino quoque fidus uterque:    compita grata deo, compita grata cani. exagitant et Lar et turba Diania fures: pervigilantque Lares pervigilantque canes, bina gemellorum quaerebam signa deorum viribus annosae facta caduca morae:    mille Lares Geniumque ducis, qui tradidit illos, urbs habet, et vici numina trina colunt, quo feror? Augustus mensis mihi carminis huius ius habet: interea Diva canenda Bona est. est moles nativa loco, res nomina fecit:    appellant Saxum; pars bona montis ea est. huic Remus institerat frustra, quo tempore fratri prima Palatinae signa dedistis aves. templa Patres illic oculos exosa viriles leniter acclini constituere iugo.    dedicat haec veteris Clausorum nominis heres, virgineo nullum corpore passa virum: Livia restituit, ne non imitata maritum esset et ex omni parte secuta suum.  Postera cum roseam pulsis Hyperionis astris    in matutinis lampada tollet equis, frigidus Argestes summas mulcebit aristas, candidaque a Calabris vela dabuntur aquis, at simul inducent obscura crepuscula noctem, pars Hyadum toto de grege nulla latet.    ora micant Tauri septem radiantia flammis, navita quas Hyadas Graius ab imbre vocat; pars Bacchum nutrisse putat, pars credidit esse Tethyos has neptes Oceanique senis. nondum stabat Atlas humeros oneratus Olympo,    cum satus est forma conspiciendus Hyas; hunc stirps Oceani maturis nixibus Aethra edidit et nymphas, sed prior ortus Hyas. dum nova lanugo est, pavidos formidine cervos terret, et est illi praeda benigna lepus.    at postquam virtus annis adolevit, in apros audet et hirsutas comminus ire leas, dumque petit latebras fetae catulosque leaenae, ipse fuit Libycae praeda cruenta ferae, mater Hyan et Hyan maestae flevere sorores    cervicemque polo suppositurus Atlas, victus uterque parens tamen est pietate sororum: illa dedit caelum, nomina fecit Hyas.  Mater, ades, florum, ludis celebranda iocosis! distuleram partes mense priore tuas.    incipis Aprili, transis in tempora Mai: alter te fugiens, cum venit, alter habet, cum tua sint cedantque tibi confinia mensum, convenit in laudes ille vel ille tuas. Circus in hunc exit clamataque palma theatris:    hoc quoque cum Circi munere carmen eat. ipsa doce, quae sis. hominum sententia fallax: optima tu proprii nominis auctor eris.
sic ego. sic nostris respondit diva rogatis ( dum loquitur, vernas emat ab ore rosas):    Chloris eram, quae Flora vocor: corrupta Latino nominis est nostri littera Graeca sono. Chloris eram, nymphe campi felicis, ubi audis rem fortunatis ante fuisse viris, quae fuerit mihi forma, grave est narrare modestae    sed generum matri repperit illa deum. ver erat, errabam: Zephyrus conspexit, abibam. insequitur, fugio: fortior ille fuit, et dederat fratri Boreas ius omne rapinae ausus Erechthea praemia ferre domo.    vim tamen emendat dando mihi nomina nuptae, inque meo non est ulla querella toro . vere fruor semper: semper nitidissimus annus, arbor habet frondes, pabula semper humus, est mihi fecundus dotalibus hortus in agris:    aura fovet, liquidae fonte rigatur aquae, hunc meus implevit generoso flore maritus atque ait arbitrium tu, dea, floris habe.
saepe ego digestos volui numerare colores nec potui: numero copia maior erat.    roscida cum primum foliis excussa pruina est, et variae radiis intepuere comae, conveniunt pictis incinctae vestibus Horae inque leves calathos munera nostra legunt. protinus accedunt Charites nectuntque coronas    sertaque caelestes implicitura comas. prima per immensas sparsi nova semina gentes! unius tellus ante coloris erat. prima Therapnaeo feci de sanguine florem, et manet in folio scripta querella suo.    tu quoque nomen habes cultos, Narcisse, per hortos, infelix, quod non alter et alter eras. quid Crocon aut Attin referam Cinyraque creatum, de quorum per me volnere surgit honor? Mars quoque, si nescis, per nostras editus artes:    Iuppiter hoc, ut adhuc, nesciat usque, precor, sancta Iovem Iuno, nata sine matre Minerva, officio doluit non eguisse suo. ibat, ut Oceano quereretur facta mariti; restitit ad nostras fessa labore fores.    quam simul aspexi, quid te, Saturnia,
dixi  attulit?
exponit, quem petat illa locum, addidit et causam, verbis solabar amicis: non
inquit verbis cura levanda mea est, si pater est factus neglecto coniugis usu    Iuppiter et solus nomen utrumque tenet, cur ego desperem fieri sine coniuge mater et parere intacto, dummodo casta, viro? omnia temptabo latis medicamina terris et freta Tartareos excutiamque sinus.
vox erat in cursu: voltum dubitantis habebam. nescio quid, nymphe, posse videris
ait. ter volui promittere opem, ter lingua retenta est: ira Iovis magni causa timoris erat. fer, precor, auxilium!
dixit celabitur auctor    et Stygiae numen testificabor aquae.
quod petis, Oleniis
inquam mihi missus ab arvis flos dabit: est hortis unicus ille meis. qui dabat, hoc
dixit sterilem quoque tange iuvencam, mater erit.
tetigi, nec mora, mater erat.
protinus haerentem decerpsi pollice florem: tangitur et tacto concipit illa sinu. iamque gravis Thracen et laeva Propontidos intrat fitque potens voti, Marsque creatus erat. qui memor accepti per me natalis habeto    tu quoque Romulea
dixit in urbe locum.
forsitan in teneris tantum mea regna coronis esse putes? tangit numen et arva meum. si bene floruerint segetes, erit area dives;  si bene floruerit vinea, Bacchus erit;    si bene floruerint oleae, nitidissimus annus, pomaque proventum temporis huius habent. flore semel laeso pereunt viciaecque fabaeque, et pereunt lentes, advena Nile, tuae. vina quoque in magnis operose condita cellis    florent, et nebulae dolia summa tegunt. mella meum munus: volucres ego mella daturas ad violam et cytisos et thyma cana voco. nos quoque idem facimus tunc, cum iuvenalibus annis luxuriant animi, corporaque ipsa vigent.
talia dicentem tacitus mirabar, at illa ius tibi discendi, si qua requiris
ait. dic, dea,
respondi ludorum quae sit origo.
vix bene desieram, rettulit illa mihi: cetera luxuriae nondum instrumenta vigebant,    aut pecus aut latam dives habebat humum; hinc etiam locuples, hinc ipsa pecunia dicta est. sed iam de vetito quisque parabat opes: venerat in morem populi depascere saltus, idque diu licuit, poenaque nulla fuit.    vindice servabat nullo sua publica volgus; iamque in privato pascere inertis erat. plebis ad aediles perducta licentia talis Publicios: animus defuit ante viris. rem populus recipit, multam subiere nocentes:    vindicibus laudi publica cura fuit. multa data est ex parte mihi, magnoque favore  victores ludos instituere novos. parte locant clivum, qui tunc erat ardua rupes: utile nunc iter est, Publiciumque vocant.
annua credideram spectacula facta, negavit, addidit et dictis altera verba suis: nos quoque tangit honor: festis gaudemus et aris, turbaque caelestes ambitiosa sumus. saepe deos aliquis peccando fecit iniquos,    et pro delictis hostia blanda fuit; saepe Iovem vidi, cum iam sua mittere vellet fulmina, ture dato sustinuisse manum, at si neglegimur, magnis iniuria poenis solvitur, et iustum praeterit ira modum.    respice Thestiaden: flammis absentibus arsit; causa est, quod Phoebes ara sine igne fuit. respice Tantaliden: eadem dea vela tenebat; virgo est, et spretos bis tamen ulta focos, Hippolyte infelix, velles coluisse Dionen,    cum consternatus diripereris equis. longa referre mora est correcta oblivia damnis. me quoque Romani praeteriere patres, quid facerem, per quod Aerem manifesta doloris? exigerem nostrae qualia damna notae?    excidit officium tristi mihi. nulla tuebar rura, nec in pretio fertilis hortus erat: lilia deciderant, violas arere videres, filaque punicei languida facta croci,  saepe mihi Zephyrus dotes corrumpere noli    ipsa tuas
dixit: dos mihi vilis erat. florebant oleae; venti nocuere protervi: florebant segetes; grandine laesa seges: in spe vitis erat; caelum nigrescit ab Austris, et subita frondes decutiuntur aqua.    nec volui fieri nec sum crudelis in ira, cura repellendi sed mihi nulla fuit. convenere patres et, si bene floreat annus, numinibus nostris annua festa vovent.  annuimus voto. consul cum consule ludos  Postumio Laenas persoluere mihi.
quaerere conabar, quare lascivia maior his foret in ludis liberiorque iocus, sed mihi succurrit numen non esse severum aptaque deliciis munera ferre deam.    tempora sutilibus cinguntur pota coronis, et latet iniecta splendida mensa rosa; ebrius incinctis philyra conviva capillis saltat et imprudens utitur arte meri; ebrius ad durum formosae limen amicae    cantat, habent unctae mollia serta comae, nulla coronata peraguntur seria fronte, nec liquidae vinctis flore bibuntur aquae; donec eras mixtus nullis, Acheloe, racemis, gratia sumendae non erat ulla rosae.    Bacchus amat flores: Baccho placuisse coronam ex Ariadneo sidere nosse potes, scaena levis decet hanc: non est, mihi credite, non est illa coturnatas inter habenda deas.  turba quidem cur hos celebret meretricia ludos,    non ex difficili causa petita subest. non est de tetricis, non est de magna professis, volt sua plebeio sacra patere choro, et monet aetatis specie, dum floreat, uti; contemni spinam, cum cecidere rosae.    cur tamen, ut dantur vestes Cerialibus albae, sic haec est cultu versicolore decens? an quia maturis albescit messis aristis, et color et species floribus omnis inest? annuit, et motis flores cecidere capillis,    accidere in mensas ut rosa missa solet, lumina restabant, quorum me causa latebat, cum sic errores abstulit illa meos: vel quia purpureis collucent floribus agri, lumina sunt nostros visa decere dies;    vel quia nec flos est hebeti nec flamma colore, atque oculos in se splendor uterque trahit; vel quia deliciis nocturna licentia nostris convenit, a vero tertia causa venit.
est breve praeterea, de quo mihi quaerere restat,    si liceat
dixi: dixit et illa licet.
cur tibi pro Libycis clauduntur rete leaenis imbelles capreae sollicitusque lepus?
non sibi, respondit, silvas cessisse, sed hortos arvaque pugnaci non adeunda ferae.    omnia finierat: tenues secessit in auras, mansit odor: posses scire fuisse deam. floreat ut toto carmen Nasonis in aevo, sparge, precor, donis pectora nostra tuis.
Nocte minus quarta promet sua sidera Chiron    semivir et flavi corpore mixtus equi. Pelion Haemoniae mons est obversus in Austros: summa virent pinu, cetera quercus habet. Phillyrides tenuit, saxo stant antra vetusto, quae iustum memorant incoluisse senem.    ille manus olim missuras Hectora leto creditur in lyricis detinuisse modis, venerat Alcides exhausta parte laborum, iussaque restabant ultima paene viro. stare simul casu Troiae duo fata videres:    hinc puer Aeacides, hinc Iove natus erat. excipit hospitio iuvenem Philyreius heros, et causam adventus hic rogat, ille docet, respicit interea clavam spoliumque leonis, vir
que ait his armis, armaque digna viro!
nec se, quin horrens auderent tangere saetis vellus, Achilleae continuere manus, dumque senex tractat squalentia tela venenis, excidit et laevo fixa sagitta pede est, ingemuit Chiron traxitque e corpore ferrum,    et gemit Alcides Haemoniusque puer, ipse tamen lectas Pagasaeis collibus herbas temperat et vana volnera mulcet ope: virus edax superabat opem, penitusque recepta ossibus et toto corpore pestis erat,    sanguine centauri Lernaeae sanguis echidnae mixtus ad auxilium tempora nulla dabat, stabat, ut ante patrem, lacrimis perfusus Achilles: sic flendus Peleus, si moreretur, erat. saepe manus aegras manibus Angebat amicis    (morum, quos fecit, praemia doctor habet), oscula saepe dedit, dixit quoque saepe iacenti vive, precor, nec me, care, relinque, pater!
nona dies aderat, cum tu, iustissime Chiron, bis septem stellis corpora cinctus eras.
Hunc Lyra curva sequi cuperet, sed idonea nondum est via: nox aptum tertia tempus erit.
Scorpios in caelo, cum cras lucescere Nonas dicimus, a media parte notandus erit. 
Hinc ubi protulerit formosa ter Hesperus ora,    ter dederint Phoebo sidera victa locum, ritus erit veteris, nocturna Lemuria, sacri: inferias tacitis manibus illa dabunt, annus erat brevior, nec adhuc pia februa norant, nec tu dux mensum, Iane biformis, eras:    iam tamen extincto cineri sua dona ferebant,  compositique nepos busta piabat avi. mensis erat Maius, maiorum nomine dictus, qui partem prisci nunc quoque moris habet, nox ubi iam media est somnoque silentia praebet,    et canis et variae conticuistis aves, ille memor veteris ritus timidusque deorum surgit (habent gemini vincula nulla pedes) signaque dat digitis medio cum pollice iunctis, occurrat tacito ne levis umbra sibi.    cumque manus puras fontana perluit unda, vertitur et nigras accipit ante fabas aversusque iacit; sed dum iacit, haec ego mitto, his
inquit redimo meque meosque fabis.
hoc novies dicit nec respicit: umbra putatur    colligere et nullo terga vidente sequi. rursus aquam tangit Temesacaque concrepat aera et rogat, ut tectis exeat umbra suis. cum dixit novies Manes exite paterni,
respicit et pure sacra peracta putat.    dicta sit unde dies, quae nominis extet origo, me fugit: ex aliquo est invenienda deo. Pleiade nate, mone, virga venerande potenti: saepe tibi est Stygii regia visa Iovis, venit adoratus Caducifer, accipe causam    nominis: ex ipso est cognita causa deo. Romulus ut tumulo fraternas condidit umbras, et male veloci iusta soluta Remo,  Faustulus infelix et passis Acca capillis spargebant lacrimis ossa perusta suis.    inde domum redeunt sub prima crepuscula maesti, utque erat, in duro procubuere toro. umbra cruenta Remi visa est assistere lecto atque haec exiguo murmure verba loqui: en ego dimidium vestri parsque altera voti,    cernite, sim qualis, qui modo qualis eram! qui modo, si volucres habuissem regna iubentes, in populo potui maximus esse meo, nunc sum elapsa rogi flammis et inanis imago: haec est ex illo forma relicta Remo!    heu ubi Mars pater est? si vos modo vera locuti, uberaque expositis ille ferina dedit, quem lupa servavit, manus hunc temeraria civis perdidit, o quanto mitior illa fuit! saeve Celer, crudelem animam per volnera reddas,    utque ego, sub terras sanguinulentus eas. noluit hoc frater, pietas aequatis in illo est: quod potuit, lacrimas manibus ille dedit, hunc vos per lacrimas, per vestra alimenta rogate, ut celebrem nostro signet honore diem.
mandantem amplecti cupiunt et bracchia tendunt: lubrica prensantes effugit umbra manus, ut secum fugiens somnos abduxit imago, ad regem voces fratris uterque ferunt. Romulus obsequitur, lucemque Remuria dicit    illam, qua positis iusta feruntur avis. aspera mutata est in lenem tempore longo littera, quae toto nomine prima fuit;  mox etiam lemures animas dixere silentum: hic sensus verbi, vis ea vocis erat.    fana tamen veteres illis clausere diebus, ut nunc ferali tempore operta vides, nec viduae taedis eadem nec virginis apta tempora: quae nupsit, non diuturna fuit. hac quoque de causa, si te proverbia tangunt,    mense malum Maio nubere volgus ait. sed tamen haec tria sunt sub eodem tempore festa inter se nulla continuata die.
Quorum si mediis Boeotum Oriona quaeres, falsus eris. signi causa canenda mihi.    Iuppiter et lato qui regnat in aequore frater carpebant socias Mercuriusque vias. tempus erat, quo versa iugo referuntur aratra, et pronus saturae lac bibit agnus ovis. forte senex Hyrieus, angusti cultor agelli,    hos videt, exiguam stabat ut ante casam; atque ita longa via est, nec tempora longa supersunt,
dixit et hospitibus ianua nostra patet.
addidit et voltum verbis iterumque rogavit: parent promissis dissimulantque deos.    tecta senis subeunt nigro deformia fumo; ignis in hesterno stipite parvus erat. ipse genu nixus flammas exsuscitat aura et promit quassas comminuitque faces, stant calices; minor inde fabas, holus alter habebat,    et spumat testu pressus uterque suo. dumque mora est, tremula dat vina rubentia dextra: accipit aequoreus pocula prima deus. quae simul exhausit, da nunc bibat ordine
dixit Iuppiter.
audito palluit ille Iove.    ut rediit animus, cultorem pauperis agri immolat et magno torret in igne bovem; quaeque puer quondam primis diffuderat annis, promit fumoso condita vina cado. nec mora, flumineam Iino celantibus ulvam,    sic quoque non altis, incubuere toris. nunc dape, nunc posito mensae nituere Lyaeo: terra rubens crater, pocula fagus erant, verba fuere Iovis: siquid fert impetus, opta: omne feres.
placidi verba fuere senis:    cara fuit coniunx, primae mihi flore iuventae cognita, nunc ubi sit, quaeritis? urna tegit, huic ego iuratus, vobis in verba vocatis, coniugio
dixi sola fruere meo.
et dixi et servo, sed enim diversa voluntas    est mihi; nec coniunx, sed pater esse volo.
annuerant omnes: omnes ad terga iuvenci constiterant — pudor est ulteriora loqui — tum superiniecta texere madentia terra; iamque decem menses, et puer ortus erat.    hunc Hyrieus, quia sic genitus, vocat Uriona: perdidit antiquum littera prima sonum, creverat immensum; comitem sibi Delia sumpsit, ille deae custos, ille satelles erat.  verba movent iram non circumspecta deorum:    quam nequeam
dixit vincere, nulla fera est.
scorpion immisit Tellus: fuit impetus illi curva gemelliparae spicula ferre deae; obstitit Orion. Latona nitentibus astris addidit et meriti praemia
dixit habe.
Sed quid et Orion et cetera sidera mundo cedere festinant, noxque coartat iter? quid solito citius liquido iubar aequore tollit candida, Lucifero praeveniente, dies? fallor, an arma sonant? non fallimur, arma sonabant:    Mars venit et veniens bellica signa dedit. Ultor ad ipse suos caelo descendit honores templaque in Augusto conspicienda foro. et deus est ingens et opus: debebat in urbe non aliter nati Mars habitare sui.    digna Giganteis haec sunt delubra tropaeis: hinc fera Gradivum bella movere decet,  seu quis ab Eoo nos impius orbe lacesset, seu quis ab occiduo sole domandus erit. prospicit armipotens operis fastigia summi    et probat invictos summa tenere deos. prospicit in foribus diversae tela figurae armaque terrarum milite victa suo. hinc videt Aenean oneratum pondere caro et tot Iuleae nobilitatis avos:    hinc videt Iliaden humeris ducis arma ferentem, claraque dispositis acta subesse viris, spectat et Augusto praetextum nomine templum, et visum lecto Caesare maius opus. voverat hoc iuvenis tunc, cum pia sustulit arma:    a tantis Princeps incipiendus erat. ille manus tendens, hinc stanti milite iusto, hinc coniuratis, talia dicta dedit: si mihi bellandi pater est Vestaeque sacerdos auctor, et ulcisci numen utrumque paro:    Mars, ades et satia scelerato sanguine ferrum, stetque favor causa pro meliore tuus. templa feres et, me victore, vocaberis Ultor.
voverat et fuso laetus ab hoste redit, nec satis est meruisse semel cognomina Marti:    persequitur Parthi signa retenta manu. gens fuit et campis et equis et tuta sagittis et circumfusis invia fluminibus, addiderant animos Crassorum funera genti, cum periit miles signaque duxque simul.    signa, decus belli, Parthus Romana tenebat, Romanaeque aquilae signifer hostis erat. isque pudor mansisset adhuc, nisi fortibus armis Caesaris Ausoniae protegerentur opes. ille notas veteres et longi dedecus aevi    sustulit: agnorunt signa recepta suos.  quid tibi nunc solitae mitti post terga sagittae, quid loca, quid rapidi profuit usus equi, Parthe? refers aquilas, victos quoque porrigis arcus: pignora iam nostri nulla pudoris habes.    rite deo templumque datum nomenque bis ulto, et meritus voti debita solvit honor, sollemnes ludos Circo celebrate, Quirites! non visa est fortem scaena decere deum. Pliadas aspicies omnes totumque sororum    agmen, ubi ante Idus nox erit una super. tum mihi non dubiis auctoribus incipit aestas, et tepidi finem tempora veris habent. 
Idibus ora prior stellantia tollere Taurum indicat, huic signo fabula nota subest.    praebuit, ut taurus, Tyriae sua terga puellae Iuppiter et falsa cornua fronte tulit, illa iubam dextra, laeva retinebat amictus, et timor ipse novi causa decoris erat. aura sinus implet, flavos movet aura capillos:    Sidoni, sic fueras aspicienda Iovi. saepe puellares subduxit ab aequore plantas et metuit tactus assilientis aquae:  saepe deus prudens tergum demisit in undas, haereat ut collo fortius illa suo.    litoribus tactis stabat sine cornibus ullis Iuppiter inque deum de bove versus erat. taurus init caelum: te, Sidoni, Iuppiter implet, parsque tuum terrae tertia nomen habet, hoc alii signum Phariam dixere iuvencam, ,   quae bos ex homine est, ex bove facta dea. tum quoque priscorum virgo simulacra virorum mittere roboreo scirpea ponte solet.    fama vetus tunc, cum Saturnia terra vocata est, talia fati dici dicta fuisse Iovis: falcifero libata seni duo corpora, gentes, mittite, quae Tuscis excipiantur aquis:
donec in haec venit Tirynthius arva, quotannis    tristia Leucadio sacra peracta modo; illum stramineos in aquam misisse Quirites: Herculis exemplo corpora falsa iaci. pars putat, ut ferrent iuvenes suffragia soli, pontibus infirmos praecipitasse senes. ""/> corpora post decies senos qui credidit annos  corpora post decies senos qui credidit annos""/> missa neci, sceleris crimine damnat avos.  missa neci, sceleris crimine damnat avos.   Thybri, doce verum, tua ripa vetustior urbe est, principium ritus tu bene nosse potes. Thybris harundiferum medio caput extulit alveo raucaque dimovit talibus ora sonis: haec loca desertas vidi sine moenibus herbas:    pascebat sparsas utraque ripa boves, et quem nunc gentes Tiberim noruntque timentque, tunc etiam pecori despiciendus eram. Arcadis Evandri nomen tibi saepe refertur: ille meas remis advena torsit aquas.    venit et Alcides, turba comitatus Achiva ( Albula, si memini, tunc mihi nomen erat): excipit hospitio iuvenem Pallantius heros, et tandem Caco debita poena venit, victor abit secumque boves, Erytheida praedam,    abstrahit. at comites longius ire negant ( magnaque pars horum desertis venerat Argis): montibus his ponunt spemque laremque suum. saepe tamen patriae dulci tanguntur amore, atque aliquis moriens hoc breve mandat opus:    mittite me in Tiberim, Tiberinis vectus ut undis litus ad Inachium pulvis inanis eam.
displicet heredi mandati cura sepulchri: mortuus Ausonia conditur hospes humo, scirpea pro domino Tiberi iactatur imago,    ut repetat Graias per freta longa domos.
hactenus, et subiit vivo rorantia saxo antra: leves cursum sustinuistis aquae.
Clare nepos Atlantis, ades, quem montibus olim edidit Arcadiis Pleias una Iovi,    pacis et armorum superis imisque deorum arbiter, alato qui pede carpis iter, laete lyrae pulsu, nitida quoque laete palaestra, quo didicit culte lingua docente loqui, templa tibi posuere patres spectantia Circum    Idibus: ex illo est haec tibi festa dies. te, quicumque suas profitentur vendere merces, ture dato, tribuas ut sibi lucra, rogant, est aqua Mercurii portae vicina Capenae; si iuvat expertis credere, numen habet.    huc venit incinctus tunica mercator et urna purus suffita, quam ferat, haurit aquam, uda fit hinc laurus, lauro sparguntur ab uda omnia, quae dominos sunt habitura novos; spargit et ipse suos lauro rorante capillos    et peragit solita fallere voce preces: ablue praeteriti periuria temporis,
inquit ablue praeteritae perfida verba die. sive ego te feci testem falsove citavi non audituri numina magna Iovis,    sive deum prudens alium divamve fefelli, abstulerint celeres improba verba Noti, et pateant veniente die periuria nobis, nec curent superi si qua locutus ero. da modo lucra mihi, da facto gaudia lucro,    et fac, ut emptori verba dedisse iuvet.
talia Mercurius poscentem ridet ab alto, se memor Ortygias surripuisse boves.
At mihi pande, precor, tanto meliora petenti, in Geminos ex quo tempore Phoebus eat.    cum totidem de mense dies superesse videbis, quot sunt Herculei facta laboris
ait. dic
ego respondi causam mihi sideris huius.
causam facundo reddidit ore deus: abstulerant raptas Phoeben Phoebesque sororem    Tyndaridae fratres, hic eques, ille pugil. bella parant repetuntque suas et frater et Idas, Leucippo fieri pactus uterque gener. his amor, ut repetant, illis, ut reddere nolint, suadet; et ex causa pugnat uterque pari.    effugere Oebalidae cursu potuere sequentes, sed visum celeri vincere turpe fuga. Uber ab arboribus locus est, apta area pugnae: constiterant illic: nomen Aphidna loco. pectora traiectus Lynceo Castor ab ense    non expectato volnere pressit humum, ultor adest Pollux et Lyncea perforat hasta, qua cervix humeros continuata premit, ibat in hunc Idas vixque est Iovis igne repulsus, tela tamen dextrae fulmine rapta negant.    iamque tibi, Pollux, caelum sublime patebat, cum mea
dixisti percipe verba, pater: quod mihi das uni caelum, partire duobus:  dimidium toto munere maius erit.
dixit et alterna fratrem statione redemit.    utile sollicitae sidus utrumque rati.
Ad Ianum redeat, qui quaerit, Agonia quid sint: quae tamen in fastis hoc quoque tempus habent. Nocte sequente diem canis Erigoneius exit: est alio signi reddita causa loco.
Proxima Volcani lux est, Tubilustria dicunt: lustrantur purae, quas facit ille, tubae.
Quattuor inde notis locus est, quibus ordine lectis vel mos sacrorum vel fuga regis inest.
Nec te praetereo, populi Fortuna potentis    Publica, cui templum luce sequente datum est. hanc ubi dives aquis acceperit Amphitrite, grata Iovi fulvae rostra videbis avis. Auferet ex oculis veniens aurora Booten, continuaque die sidus Hyantis erit.

Hic quoque mensis habet dubias in nomine causas,  quae placeant, positis omnibus ipse leges.  facta canam; sed erunt qui me finxisse loquantur  nullaque mortali numina visa putent.    est deus in nobis; agitante calescimus illo: impetus hic sacrae semina mentis habet, fas mihi praecipue voltus vidisse deorum, vel quia sum vates, vel quia sacra cano. est nemus arboribus densum, secretus ab omni    voce locus, si non obstreperetur aquis, hic ego quaerebam, coepti quae mensis origo esset, et in cura nominis huius eram. ecce deas vidi, non quas praeceptor arandi viderat, Ascraeas cum sequeretur oves,    nec quas Priamides in aquosae vallibus Idae contulit: ex illis sed tamen una fuit. ex illis fuit una, sui germana mariti; haec erat (agnovi) quae stat in arce Iovis, horrueram tacitoque animum pallore fatebar;    tum dea, quos fecit, sustulit ipsa metus, namque ait o vates, Romani conditor anni,  ause per exiguos magna referre modos, ius tibi fecisti numen caeleste videndi, cum placuit numeris condere festa tuis.    ne tamen ignores volgique errore traharis, Iunius a nostro nomine nomen habet, est aliquid nupsisse Iovi, Iovis esse sororem: fratre magis, dubito, glorier, anne viro. si genus aspicitur, Saturnum prima parentem    feci, Saturni sors ego prima fui. a patre dicta meo quondam Saturnia Roma est: haec illi a caelo proxima terra fuit. si torus in pretio est, dicor matrona Tonantis, iunctaque Tarpeio sunt mea templa Iovi.    an potuit Maio paelex dare nomina mensi, hic honor in nobis invidiosus erit? cur igitur regina vocor princepsque dearum? aurea cur dextrae sceptra dedere meae? an facient mensem luces, Lucinaque ab illis    dicar et a nullo nomina mense traham? tum me paeniteat posuisse fideliter iras in genus Electrae Dardaniamque domum, causa duplex irae: rapto Ganymede dolebam, forma quoque Idaeo iudice victa mea est.    paeniteat, quod non foveo Carthaginis arces, cum mea sint illo currus et arma loco: paeniteat Sparten Argosque measque Mycenas et veterem Latio supposuisse Samon: adde senem Tatium Iunonicolasque Faliscos,    quos ego Romanis succubuisse tuli.  sed neque paeniteat, nec gens milli carior ulla est: hic colar, hic teneam cum Iove templa meo. ipse mihi Mavors commendo moenia
dixit haec tibi. tu pollens urbe nepotis eris,
dicta fides sequitur: centum celebramur in aris, nec levior quovis est mihi mensis honor. nec tamen hunc nobis tantummodo praestat honorem Roma: suburbani dant mihi munus idem. inspice, quos habeat nemoralis Aricia fastos    et populus Laurens Lanuviumque meum; est illic mensis Iunonius, inspice Tibur et Praenestinae moenia sacra deae; Iunonale leges tempus, nec Romulus illas condidit: at nostri Roma nepotis erat.
finierat Iuno. respeximus: Herculis uxor stabat, et in voltu signa vigoris erant. non ego, si toto mater me cedere caelo iusserit, invita matre morabor
ait. nunc quoque non luctor de nomine temporis huius:    blandior et partes paene rogantis ago remque mei iuris malim tenuisse precando, et faveas causae forsitan ipse meae. aurea possedit socio Capitolia templo mater et, ut debet, cum Iove summa tenet.    at decus omne mihi contingit origine mensis: unicus est, de quo sollicitamur, honor, quid grave, si titulum mensis, Romane, dedisti Herculis uxori, posteritasque memor?  haec quoque terra aliquid debet mihi nomine magni    coniugis; huc captas appulit ille boves, hic male defensus flammis et dote paterna Cacus Aventinam sanguine tinxit humum, ad propiora vocor. populum digessit ab annis Romulus, in partes distribuitque duas:    haec dare consilium, pugnare paratior illa est; haec aetas bellum suadet, at illa gerit, sic statuit mensesque nota secrevit eadem: Iunius est iuvenum; qui fuit ante, senum.
dixit, et in litem studio certaminis issent,    atque ira pietas dissimulata foret: venit Apollinea longas Concordia lauro nexa comas, placidi numen opusque ducis, haec ubi narravit Tatium fortemque Quirinum binaque cum populis regna coisse suis    et lare communi soceros generosque receptos, his nomen iunctis Iunius
inquit habet.
dicta triplex causa est. at vos ignoscite, divae: res est arbitrio non dirimenda meo. ite pares a me. perierunt iudice formae    Pergama: plus laedunt, quam iuvat una, duae.
Prima dies tibi, Carna, datur, dea cardinis haec est: numine clausa aperit, claudit aperta suo.  unde datas habeat vires, obscurior aevo fama, sed e nostro carmine certus eris.    adiacet antiquus Tiberino lucus Helerni: pontifices illuc nunc quoque sacra ferunt. inda sata est nymphe (Cranen  dixere priores) nequiquam multis saepe petita procis. rura sequi iaculisque feras agitare solebat    nodosasque cava tendere valle plagas. non habuit pharetram, Phoebi tamen esse sororem credebant; nec erat, Phoebe, pudenda tibi. huic aliquis iuvenum dixisset amantia verba, reddebat tales protinus illa sonos:    haec loca lucis habent nimis et cum luce pudoris: si secreta magis ducis in antra, sequor.
credulus ante ut iit, frutices haec nacta resistit et latet et nullo est invenienda modo. viderat hanc Ianus visaeque cupidine captus    ad duram verbis mollibus usus erat. nympha iubet quaeri de more remotius antrum utque comes sequitur destituitque ducem, stulta! videt Ianus, quae post sua terga gerantur: nil agis, et latebras respicit ille tuas.    nil agis, en! dixi: nam te sub rupe latentem occupat amplexu speque potitus ait: ius pro concubitu nostro tibi cardinis esto: hoc pretium positae virginitatis habe.
sic fatus spinam, qua tristes pellere posset    a foribus noxas (haec erat alba), dedit. sunt avidae volucres, non quae Phineia mensis  guttura fraudabant, sed genus inde trahunt: grande caput, stantes oculi, rostra apta rapinis, canities pinnis, unguibus hamus inest.    nocte volant puerosque petunt nutricis egentes et vitiant cunis corpora rapta suis. carpere dicuntur lactentia viscera rostris et plenum poto sanguine guttur habent, est illis strigibus nomen; sed nominis huius    causa, quod horrendum stridere nocte solent, sive igitur nascuntur aves, seu carmine fiunt naeniaque in volucres Marsa figurat anus, in thalamos venere Procae. Proca natus in illis praeda recens avium quinque diebus erat,    pectoraque exsorbent avidis infantia linguis; at puer infelix vagit opemque petit. territa voce sui nutrix accurrit alumni et rigido sectas invenit ungue genas, quid faceret? color oris erat, qui frondibus olim    esse solet seris, quas nova laesit hiems. pervenit ad Cranen et rem docet, illa timorem pone: tuus sospes
dixit alumnus erit.
venerat ad cunas: flebant materque paterque: sistite vos lacrimas, ipsa medebor
ait.    protinus arbutea postes ter in ordine tangit fronde, ter arbutea limina fronde notat; spargit aquis aditus (et aquae medicamen habebant) extaque de porca cruda bimenstre tenet; atque ita noctis aves, extis puerilibus
inquit    parcite: pro parvo victima parva cadit.  cor pro corde, precor, pro fibris sumite fibras. hanc animam vobis pro meliore damus.
sic ubi libavit, prosecta sub aethere ponit, quique adsint sacris, respicere illa vetat;    virgaque Ianalis de spina ponitur alba, qua lumen thalamis parva fenestra dabat, post illud nec aves cunas violasse feruntur, et rediit puero, qui fuit ante, color, pinguia cur illis gustentur larda Kalendis,    mixtaque cum calido sit faba farre, rogas? prisca dea est aliturque cibis, quibus ante solebat, nec petit ascitas luxuriosa dapes, piscis adhuc illi populo sine fraude natabat, ostreaque in conchis tuta fuere suis.    nec Latium norat, quam praebet Ionia dives, nec quae Pygmaeo sanguine gaudet, avem; et praeter pennas nihil in pavone placebat, nec tellus captas miserat ante feras, sus erat in pretio, caesa sue festa colebant:    terra fabas tantum duraque farra dabat. quae duo mixta simul sextis quicumque Kalendis ederit, huic laedi viscera posse negant. arce quoque in summa Iunoni templa Monetae ex voto memorant facta, Camille, tuo:    ante domus Manli fuerat, qui Gallica quondam a Capitolino reppulit arma Iove. quam bene, di magni, pugna cecidisset in illa, defensor solii, Iuppiter alte, tui! vixit, ut occideret damnatus crimine regni:    hunc illi titulum longa senecta dabat. lux eadem Marti festa est, quem prospicit extra appositum Tectae porta Capena viae. te quoque, Tempestas, meritam delubra fatemur, cum paene est Corsis obruta classis aquis.    haec hominum monumenta patent, si quaeritis astra tunc oritur magni praepes adunca Iovis.
Postera lux Hyadas, Taurinae cornua frontis, evocat, et multa terra madescit aqua.
Mane ubi bis fuerit Phoebusque iteraverit ortus    factaque erit posito rore bis uda seges, hac sacrata die Tusco Bellona duello dicitur et Latio prospera semper adest. Appius est auctor, Pyrrho qui pace negata multum animo vidit, lumine captus erat.    prospicit a templo summum brevis area Circum, est ibi non parvae parva columna notae:  hinc solet hasta manu belli praenuntia mitti, in regem et gentes cum placet arma capi.
Altera pars Circi Custode sub Hercule tuta est:    quod deus Euboico carmine munus habet. muneris est tempus, qui Nonas Lucifer ante est: si titulum quaeris, Sulla probavit opus.
Quaerebam, Nonas Sanco Fidione referrem, an tibi, Semo pater; tum mihi Sancus ait:    cuicumque ex istis dederis, ego munus habebo: nomina terna fero: sic voluere Cures.
hunc igitur veteres donarunt aede Sabini inque Quirinali constituere iugo.
Est mihi (sitque, precor, nostris diuturnior annis)    filia, qua felix sospite semper ero. hanc ego cum vellem genero dare, tempora taedis apta requirebam, quaeque cavenda forent: tum mihi post sacras monstratur Iunius Idus utilis et nuptis, utilis esse viris,    primaque pars huius thalamis aliena reperta est; nam mihi sic coniunx sancta Dialis ait: donec ab Iliaca placidus purgamina Vesta detulerit flavis in mare Thybris aquis, non mihi dentosa crinem depectere buxo,    non ungues ferro subsecuisse licet, non tetigisse virum, quamvis Iovis ille sacerdos, quamvis perpetua sit mihi lege datus. tu quoque ne propera, melius tua filia nubet, ignea cum pura Vesta nitebit humo.
Tertia post Nonas removere Lycaona Phoebe fertur, et a tergo non habet Ursa metum, tunc ego me memini ludos in gramine Campi aspicere et dici, lubrice Thybri, tuos. festa dies illis, qui lina madentia ducunt,    quique tegunt parvis aera recurva cibis, 
Mens quoque numen habet. Mentis delubra videmus vota metu belli, perfide Poene, tui. Poene rebellaras, et leto consulis omnes attoniti Mauras pertimuere manus.    spem metus expulerat, cum Menti vota senatus suscipit, et melior protinus illa venit.  aspicit instantes mediis sex lucibus Idus illa dies, qua sunt vota soluta deae.
Vesta, fave! tibi nunc operata resolvimus ora,    ad tua si nobis sacra venire licet. in prece totus eram: caelestia numina sensi, laetaque purpurea luce refulsit humus, non equidem vidi (valeant mendacia vatum) te, dea, nec fueras aspicienda viro;    sed quae nescieram, quorumque errore tenebar, cognita sunt nullo praecipiente mihi. dena quater memorant habuisse Parilia Romam, cum flammae custos aede recepta dea est, regis opus placidi, quo non metuentius ullum    numinis ingenium terra Sabina tulit. quae nunc aere vides, stipula tum tecta videres, et paries lento vimine textus erat. hic locus exiguus, qui sustinet atria Vestae, tunc erat intonsi regia magna Numae.    forma tamen templi, quae nunc manet, ante fuisse dicitur, et formae causa probanda subest. Vesta eadem est et terra: subest vigil ignis utrique: significant sedem terra focusque suam. terra pilae similis nullo fulcimine nixa,    aere subiecto tam grave pendet onus.  ipsa volubilitas libratum sustinet orbem, quique premat partes, angulus omnis abest, cumque sit in media rerum regione locata et tangat nullum plusve minusve latus,    ni convexa foret, parti vicinior esset,  nee medium terram mundus haberet onus. arte Syracosia suspensus in aere clauso stat globus, immensi parva figura poli, et quantum a summis, tantum secessit ab imis    terra; quod ut fiat, forma rotunda facit, par facies templi: nullus procurrit in illo angulus; a pluvio vindicat imbre tholus. cur sit virginibus, quaeris, dea culta ministris? inveniam causas hac quoque parte suas.    ex Ope Iunonem memorant Cereremque creatas semine Saturni, tertia Vesta fuit; utraque nupserunt, ambae peperisse feruntur, de tribus impatiens restitit una viri. quid mirum, virgo si virgine laeta ministra    admittit castas ad sua sacra manus? nec tu aliud Vestam quam vivam intellege flammam, nataque de flamma corpora nulla vides. iure igitur virgo est, quae semina nulla remittit nec capit et comites virginitatis amat.    esse diu stultus Vestae simulacra putavi, mox didici curvo nulla subesse tholo: ignis inextinctus templo celatur in illo, effigiem nullam Vesta nec ignis habet, stat vi terra sua: vi stando Vesta vocatur,    causaque par Grai nominis esse potest. at focus a flammis et quod fovet omnia, dictus; qui tamen in primis aedibus ante fuit. hinc quoque vestibulum dici reor: inde precando  praefamur Vestam, quae loca prima tenet.    ante focos olim scamnis considere longis mos erat et mensae credere adesse deos; nunc quoque, cum fiunt antiquae sacra Vacunae, ante Vacunales stantque sedentque focos, venit in hos annos aliquid de more vetusto:    fert missos Vestae pura patella cibos, ecce coronatis panis dependet asellis, et velant scabras florida serta molas, sola prius furnis torrebant farra coloni ( et Fornacali sunt sua sacra deae):    suppositum cineri panem focus ipse parabat, strataque erat tepido tegula quassa solo. inde focum observat pistor dominamque focorum, et quae pumiceas versat asella molas, praeteream referamne tuum, rubicunde Priape,    dedecus? est multi fabula parva loci. turrigera frontem Cybele redimita corona convocat aeternos ad sua festa deos. convocat et satyros et, rustica numina, nymphas; Silenus, quamvis nemo vocarat, adest.    nec licet et longum est epulas narrare deorum: in multo nox est pervigilata mero. hi temere errabant in opacae vallibus Idae, pars iacet et molli gramine membra levat, hi ludunt, hos somnus habet, pars brachia nectit    et viridem celeri ter pede pulsat humum. Vesta iacet placidamque capit secura quietem, sicut erat, positum caespite fulta caput, at ruber hortorum custos nymphasque deasque captat et errantes fertque refertque pedes.    aspicit et Vestam: dubium, nymphamne putant an scient Vestam, scisse sed ipse negat. spem capit obscenam furtimque accedere temptat et fert suspensos corde micante gradus. forte senex, quo vectus erat, Silenus asellum    liquerat ad ripas lene sonantis aquae. ibat, ut inciperet, longi deus Hellesponti, intempestivo cum rudit ille sono. territa voce gravi surgit dea; convolat omnis turba, per infestas effugit ille manus.    Lampsacus hoc animal solita est mactare Priapo fata:  asini flammis indicis exta damus.
quem tu, diva, memor de pane monilibus ornas; cessat opus, vacuae conticuere molae. Nomine quam pretio celebratior arce Tonantis,    dicam, Pistoris quid velit ara Iovis. cincta premebantur trucibus Capitolia Gallis: fecerat obsidio iam diuturna famem. Iuppiter ad solium superis regale vocatis incipe!
ait Marti, protinus ille refert:    scilicet ignotum est, quae sit fortuna meorum, et dolor hic animi voce querentis eget. si tamen, ut referam breviter mala iuncta pudori, exigis: Alpino Roma sub hoste iacet. haec est, cui fuerat promissa potentia rerum.    Iuppiter? hanc terris impositurus eras?  iamque suburbanos Etruscaque contudit arma, spes erat in cursu: nunc lare pulsa suo est. vidimus ornatos aerata per atria picta veste triumphales occubuisse senes:    vidimus Iliacae transferri pignora Vestae sede: putant aliquos scilicet esse deos. at si respicerent, qua vos habitatis in arce, totque domos vestras obsidione premi, nil opis in cura scirent superesse deorum    et data sollicita tura perire manu. atque utinam pugnae pateat locus! arma capessant et, si non poterunt exsuperare, cadant, nunc inopes victus ignavaque fata timentes monte suo clausos barbara turba premit.
tunc Venus et lituo pulcher trabeaque Quirinus Vestaque pro Latio multa locuta suo est. publica
respondit cura est pro moenibus istis,
Iuppiter et poenas Gallia victa dabit, tu modo, quae desunt fruges, superesse putentur    effice, nec sedes desere, Vesta, tuas. quodcumque est solidae Cereris, cava machina frangat, mollitamque manu duret in igne focus.
iusserat, et fratris virgo Saturnia iussis annuit, et mediae tempora noctis erant,    iam ducibus somnum dederat labor: increpat illos Iuppiter et sacro, quid velit, ore docet: surgite et in medios de summis arcibus hostes  mittite, quam minime tradere voltis, opem!
somnus abit, quaeruntque novis ambagibus acti,    tradere quam nolint et iubeantur opem. esse Ceres visa est; iaciunt Cerealia dona, iacta super galeas scutaque longa sonant, posse fame vinci spes excidit, hoste repulso candida Pistori ponitur ara Iovi.   Forte revertebar festis Vestalibus illa, qua Nova Romano nunc via iuncta foro est. huc pede matronam vidi descendere nudo: obstipui tacitus sustinuique gradum, sensit anus vicina loci iussumque sedere    alloquitur quatiens voce tremente caput: hoc, ubi nunc fora sunt, udae tenuere paludes; amne redundatis fossa madebat aquis. Curtius ille lacus, siccas qui sustinet aras, nunc solida est tellus, sed lacus ante fuit.    qua Velabra solent in Circum ducere pompas, nil praeter salices cassaque canna fuit; saepe suburbanas rediens conviva per undas cantat et ad nautas ebria verba iacit, nondum conveniens diversis iste figuris    nomen ab averso ceperat amne deus.  hic quoque lucus erat iuncis et harundine densus et pede velato non adeunda palus, stagna recesserunt et aquas sua ripa coercet, siccaque nunc tellus: mos tamen ille manet.
reddiderat causam. valeas, anus optima!
dixi quod superest aevi, molle sit omne, tui.
Cetera iam pridem didici puerilibus annis, non tamen idcirco praetereunda mihi. moenia Dardanides nuper nova fecerat Ilus    (Ilus adhuc Asiae dives habebat opes): creditur armiferae signum caeleste Minervae urbis in Iliacae desiluisse iuga. cura videre fuit, vidi templumque locumque: hoc superest illic, Pallada Roma tenet.    consulitur Smintheus lucoque obscurus opaco hos non mentito reddidit ore sonos: aetheriam servate deam, servabitis urbem: imperium secum transferet illa loci.
servat et inclusam summa tenet Ilus in arce,    curaque ad heredem Laomedonta redit, sub Priamo servata parum: sic ipsa volebat, ex quo iudicio forma revicta sua est. seu genus Adrasti, seu furtis aptus Ulixes,  seu pius Aeneas eripuisset eam,    auctor in incerto, res est Romana: tuetur  Vesta, quod assiduo lumine cuncta videt, heu quantum timuere patres, quo tempore Vesta arsit et est tectis obruta paene suis! flagrabant sancti sceleratis ignibus ignes,    mixtaque erat flammae flamma profana piae. attonitae flebant demisso crine ministrae: abstulerat vires corporis ipse timor, provolat in medium, et magna succurrite!
voce non est auxilium flere
Metellus ait.    pignora virgineis fatalia tollite palmis: non ea sunt voto, sed rapienda manu. me miserum! dubitatis?
ait. dubitare videbat et pavidas posito procubuisse genu. haurit aquas tollensque manus, ignoscite,
dixit    sacra! vir intrabo non adeunda viro. si scelus est, in me commissi poena redundet: sit capitis damno Roma soluta mei.
dixit et inrupit, factum dea rapta probavit pontificisque sui munere tuta fuit.    nunc bene lucetis sacrae sub Caesare flammae: ignis in Iliacis nunc erit usque focis, nullaque dicetur vittas temerasse sacerdos hoc duce nec viva defodietur humo. sic incesta perit, quia quam violavit, in illam    conditur, et Tellus Vestaque numen idem.  Tum sibi Callaico Brutus cognomen ab hoste fecit et Hispanam sanguine tinxit humum, scilicet interdum miscentur tristia laetis, nec populum toto pectore festa iuvant:    Crassus ad Euphraten aquilas natumque suosque perdidit et leto est ultimus ipse datus. Parthe, quid exultas?
dixit dea signa remittes, quique necem Crassi vindicet, ultor erit.
At simul auritis violae demuntur asellis,    et Cereris fruges aspera saxa terunt, navita puppe sedens Delphina videbimus,
inquit h umida cum pulso nox erit orta die.
Iam, Phryx, a nupta quereris, Tithone, relinqui, et vigil Eois Lucifer exit aquis:    ite, bonae matres (vestrum Matralia festum) flavaque Thebanae reddite liba deae. pontibus et magno iuncta est celeberrima Circo area, quae posito de bove nomen habet: hac ibi luce ferunt Matutae sacra parenti    sceptriferas Servi templa dedisse manus, quae dea sit, quare famulas a limine templi arceat (arcet enim) libaque tosta petat,  Bacche, racemiferos hedera redimite capillos, si domus illa tua est, dirige vatis opus.    arserat obsequio Semele Iovis: accipit Ino te, puer, et summa sedula nutrit ope. intumuit Iuno, raptum quod paelice natum educet: at sanguis ille sororis erat. hinc agitur furiis Athamas et imagine falsa,    tuque cadis patria, parve Learche, manu. maesta Learcheas mater tumulaverat umbras et dederat miseris omnia iusta rogis. haec quoque, funestos ut erat laniata capillos, prosilit et cunis te, Melicerta, rapit.    est spatio contracta brevi, freta bina repellit unaque pulsatur terra duabus aquis: huc venit insanis natum complexa lacertis et secum e celso mittit in alta iugo. excipit illaesos Panope centumque sorores,    et placido lapsu per sua regna ferunt. nondum Leucothea, nondum puer ille Palaemon verticibus densi Thybridis ora tenent, lucus erat; dubium Semelae Stimulaene vocetur: Maenadas Ausonias incoluisse ferunt.    quaerit ab his Ino, quae gens foret: Arcadas esse audit et Evandrum sceptra tenere loci. dissimulata deam Latias Saturnia Bacchas instimulat fictis insidiosa sonis:  o nimium faciles, o toto pectore captae!    non venit haec nostris hospes amica choris, fraude petit sacrique parat cognoscere ritum; quo possit poenas pendere, pignus habet.
vix bene desierat, complent ululatibus auras Thyades effusis per sua colla comis,    iniciuntque manus puerumque revellere pugnant, quos ignorat adhuc, invocat illa deos: dique virique loci, miserae succurrite matri!
clamor Aventini saxa propinqua ferit, appulerat ripae vaccas Oetaeus Hiberas:    audit et ad vocem concitus urget iter. Herculis adventu, quae vim modo ferre parabant, turpia femineae terga dedere fugae. quid petis hinc
(cognorat enim) matertera Bacchi? an numen, quod me, te quoque vexat?
ait.    illa docet partim, partim praesentia nati continet, et furiis in scelus isse pudet, rumor, ut est velox, agitatis pervolat alis, estque frequens, Ino, nomen in ore tuum. hospita Carmentis fidos intrasse penates    diceris et longam deposuisse famem; liba sua properata manu Tegeaca sacerdos traditur in subito cocta dedisse foco. nunc quoque liba iuvant festis Matralibus illam: rustica sedulitas gratior arte fuit.    nunc,
ait o vates, venientia fata resigna,  qua licet, hospitiis hoc, precor, adde meis.
parva mora est, caelum vates ac numina sumit fitque sui toto pectore plena dei; vix illam subito posses cognoscere, tanto    sanctior et tanto, quam modo, maior erat. laeta canam, gaude, defuncta laboribus Ino,
dixit et huic populo prospera semper ades. numen eris pelagi, natum quoque pontus habebit. in vestris aliud sumite nomen aquis:    Leucothea Grais, Matuta vocabere nostris; in portus nato ius erit omne tuo, quem nos Portunum, sua lingua Palaemona dicet. ite, precor, nostris aequus uterque locis!
annuerat, promissa fides, posuere labores,    nomina mutarunt: hic deus, illa dea est. cur vetet ancillas accedere, quaeritis? odit, principiumque odii, si sinat illa, canam, una ministrarum solita est, Cadmei, tuarum saepe sub amplexus coniugis ire tui.    improbus hanc Athamas furtim dilexit; ab illa comperit agricolis semina tosta dari. ipsa quidem fecisse negat, sed fama recepit. hoc est, cur odio sit sibi serva manus, non tamen hanc pro stirpe sua pia mater adoret:    ipsa parum felix visa fuisse parens, alterius prolem melius mandabitis illi: utilior Baccho quam fuit ipsa suis.  hanc tibi, quo properas?
memorant dixisse, Rutili, luce mea Marso consul ab hoste cades.
exitus accessit verbis, numenque Toleni purpureum mixtis sanguine fluxit aquis, proximus annus erat: Pallantide caesus eadem Didius hostiles ingeminavit opes. Lux eadem, Fortuna, tua est auctorque locusque;    sed superiniectis quis latet iste togis? Servius est, hoc constat enim, sed causa latendi discrepat et dubium me quoque mentis habet, dum dea furtivos timide profitetur amores, caelestemque homini concubuisse pudet    (arsit enim magno correpta cupidine regis caecaque in hoc uno non fuit illa viro), nocte domum parva solita est intrare fenestra; unde Fenestellae nomina porta tenet, nunc pudet, et voltus velamine celat amatos,    oraque sunt multa regia tecta toga. an magis est verum post Tulli funera plebem confusam placidi morte fuisse ducis, nec modus ullus erat, crescebat imagine luctus, donec eum positis occuluere togis?    tertia causa mihi spatio maiore canenda est, nos tamen adductos intus agemus equos. Tullia coniugio sceleris mercede parato his solita est dictis extimulare virum:  quid iuvat esse pares, te nostrae caede sororis    meque tui fratris, si pia vita placet? vivere debuerant et vir meus et tua coniunx, si nullum ausuri maius eramus opus. et caput et regnum facio dictale parentis: si vir es, i, dictas exige dotis opes.    regia res scelus est. socero cape regna necato, et nostras patrio sanguine tingue manus.
talibus instinctus solio privatus in alto sederat: attonitum volgus ad arma ruit. hinc cruor et caedes, infirmaque vincitur aetas:    sceptra gener socero rapta Superbus habet. ipse sub Esquiliis, ubi erat sua regia, caesus concidit in dura sanguinulentus humo, filia carpento patrios initura penates ibat per medias alta feroxque vias.    corpus ut aspexit, lacrimis auriga profusis restitit, hunc tali corripit illa sono: vadis, an expectas pretium pietatis amarum? duc, inquam, invitas ipsa per ora rotas.
certa fides facti: dictus Sceleratus ab illa    vicus, et aeterna res ea pressa nota. post tamen hoc ausa est templum, monumenta parentis, tangere: mira quidem, sed tamen acta loquar, signum erat in solio residens sub imagine Tulli; dicitur hoc oculis opposuisse manum,    et vox audita est voltus abscondite nostros, ne natae videant ora nefanda meae.
veste data tegitur, vetat hanc Fortuna moveri et sic e templo est ipsa locuta suo: ore revelato qua primum luce patebit    Servius, haec positi prima pudoris erit.
parcite, matronae, vetitas attingere vestes: sollemni satis est voce movere preces, sitque caput semper Romano tectus amictu, qui rex in nostra septimus urbe fuit.    arserat hoc templum, signo tamen ille pepercit ignis: opem nato Mulciber ipse tulit, namque pater Tulli Volcanus, Ocresia mater praesignis facie Corniculana fuit. hanc secum Tanaquil sacris de more peractis    iussit in ornatum fundere vina focum: hic inter cineres obsceni forma virilis aut fuit aut visa est, sed fuit illa magis, iussa foco captiva sedet: conceptus ab illa Servius a caelo semina gentis habet.    signa dedit genitor tunc cum caput igne corusco contigit, inque comis flammeus arsit apex. Te quoque magnifica, Concordia, dedicat aede Livia, quam caro praestitit ipsa viro. disce tamen, veniens aetas, ubi Livia nunc est    porticus, immensae tecta fuisse domus;  urbis opus domus una fuit, spatiumque tenebat, quo brevius muris oppida multa tenent, haec aequata solo est, nullo sub crimine regni, sed quia luxuria visa nocere sua,    sustinuit tantas operum subvertere moles totque suas heres perdere Caesar opes, sic agitur censura et sic exempla parantur, cum iudex, alios quod monet, ipse facit. Nulla nota est veniente die, quam dicere possis.    
Idibus Invicto sunt data templa Iovi. et iam Quinquatrus iubeor narrare minores. nunc ades o coeptis, flava Minerva, meis. cur vagus incedit tota tibicen in urbe? quid sibi personae, quid stola longa volunt?
sic ego. sic posita Tritonia cuspide dixit: ( possim utinam doctae verba referre deae!) temporibus veterum tibicinis usus avorum magnus et in magno semper honore fuit. cantabat fanis, cantabat tibia ludis,    cantabat maestis tibia funeribus: dulcis erat mercede labor, tempusque secutum, quod subito gratae frangeret artis opus ... adde quod aedilis, pompam qui funeris irent, artifices solos iusserat esse decem.    exilio mutant urbem Tiburque recedunt.  exilium quodam tempore Tibur erat! quaeritur in scaena cava tibia, quaeritur aris: ducit supremos naenia nulla toros, servierat quidam, quantolibet ordine dignus,    Tibure, sed longo tempore liber erat. rure dapes parat ille suo turbamque canoram convocat; ad festas convenit illa dapes. nox erat, et vinis oculique animique natabant, cum praecomposito nuntius ore venit,    atque ita quid cessas convivia solvere?
dixit auctor vindictae nam venit ecce tuae.
nec mora, convivae valido titubantia vino membra movent: dubii stantque labantque pedes, at dominus  discedite ait plaustroque morantes    sustulit: in plaustro scirpea lata fuit. alliciunt somnos tempus motusque merumque, potaque se Tibur turba redire putat. iamque per Esquilias Romanam intraverat urbem. et mane in medio plaustra fuere foro.    Plautius, ut posset specie numeroque senatum fallere, personis imperat ora tegi, admiscetque alios et, ut hunc tibicina coetum augeat, in longis vestibus esse iubet; sic reduces bene posse tegi, ne forte notentur    contra collegae iussa redisse sui. res placuit, cultuque novo licet Idibus uti et canere ad veteres verba iocosa modos.
haec ubi perdocuit, superest mihi discere
dixi cur sit Quinquatrus illa vocata dies.
Martius
inquit agit tali mea nomine festa, estque sub inventis haec quoque turba meis. prima, terebrato per rara foramina buxo ut daret, effeci, tibia longa sonos, vox placuit: faciem liquidis referentibus undis    vidi virgineas intumuisse genas. ars mihi non tanti est; valeas, mea tibia
dixi: excipit abiectam caespite ripa suo. iuventam satyrus primum miratur et usum  nescit; at inflatam sensit habere sonum    et modo dimittit digitis, modo concipit auras, iamque inter nymphas arte superbus erat: provocat et Phoebum. Phoebo superante pependit; caesa recesserunt a cute membra sua. sum tamen inventrix auctorque ego carminis huius.    hoc est, cur nostros ars colat ista dies.
Tertia lux veniet, qua tu, Dodoni Thyone, stabis Agenorei fronte videnda bovis.  haec est illa dies, qua tu purgamina Vestae, Thybri, per Etruscas in mare mittis aquas.   
Si qua fides ventis, Zephyro date carbasa, nautae. cras veniet vestris ille secundus aquis.
At pater Heliadum radios ubi tinxerit undis, et cinget geminos stella serena polos, tollet humo validos proles Hyriea lacertos:    
continua Delphin nocte videndus erit. scilicet hic olim Volscos Aequosque fugatos viderat in campis, Algida terra, tuis; unde suburbano clarus, Tuberte, triumpho vectus es in niveis, Postume, victor equis.
Iam sex et totidem luces de mense supersunt, huic unum numero tu tamen adde diem: sol abit a Geminis, et Cancri signa rubescunt; coepit Aventina Pallas in arce coli.
Iam tua, Laomedon, oritur nurus ortaque noctem    pellit, et e pratis uda pruina fugit:  reddita, quisquis is est, Summano templa feruntur, tum, cum Romanis, Pyrrhe, timendus eras. Hanc quoque cum patriis Galatea receperit undis, plenaque securae terra quietis erit,    surgit humo iuvenis telis afflatus avitis et gemino nexas porrigit angue manus, notus amor Phaedrae, nota est iniuria Thesei: devovit natum credulus ille suum. non impune pius iuvenis Troezena petebat:    dividit obstantes pectore taurus aquas, solliciti terrentur equi frustraque retenti per scopulos dominum duraque saxa trahunt, exciderat curru lorisque morantibus artus Hippolytus lacero corpore raptus erat    reddideratque animam, multum indignante Diana. nulla
Coronides causa doloris
ait; namque pio iuveni vitam sine volnere reddam, et cedent arti tristia fata meae.
gramina continuo loculis depromit eburnis    (profuerant Glauci manibus illa prius, tunc cum observatas augur descendit in herbas, usus et auxilio est anguis ab angue dato),  pectora ter tetigit, ter verba salubria dixit: depositum terra sustulit ille caput.    lucus eum nemorisque sui Dictynna recessu celat: Aricino Virbius ille lacu. at Clymenus Clothoque dolent: haec, fila reneri, hic, fieri regni iura minora sui. Iuppiter exemplum veritus direxit in ipsum    fulmina, qui nimiae noverat artis opem. Phoebe, querebaris: deus est, placare parenti: propter te, fieri quod vetat, ipse facit.
Non ego te, quamvis properabis vincere, Caesar, si vetet auspicium, signa movere velim.    sint tibi Flaminius Trasimenaque litora testes per volucres aequos multa monere deos. tempora si veteris quaeris temeraria damni, quintus ab extremo mense bis ille dies.
Postera lux melior: superat Masinissa Syphacem,    et cecidit telis Hasdrubal ipse suis.
Tempora labuntur, tacitisque senescimus annis, et fugiunt freno non remorante dies.  quam cito venerunt Fortunae Fortis honores! post septem luces Iunius actus erit.    ite, deam laeti Fortem celebrate, Quirites: in Tiberis ripa munera regis habet, pars pede, pars etiam celeri decurrite cumba, nec pudeat potos inde redire domum, ferte coronatae iuvenum convivia lintres,    multaque per medias vina bibantur aquas, plebs colit hanc, quia qui posuit, de plebe fuisse fertur et ex humili sceptra tulisse loco. convenit et servis, serva quia Tullius ortus constituit dubiae templa propinqua deae.
Ecce suburbana rediens male sobrius aede ad stellas aliquis talia verba iacit: zona latet tua nunc, et cras fortasse latcbit: dehinc erit, Orion, aspicienda mihi.
at si non esset potus, dixisset eadem    venturum tempus solstitiale die.
Lucifero subeunte Lares delubra tulerunt hic, ubi fit docta multa corona manu. tempus idem Stator aedis habet, quam Romulus olim ante Palatini condidit ora iugi.
Tot restant de mense dies, quot nomina Parcis, cum data sunt trabeae templa, Quirine, tuae.
Tempus Iuleis cras est natale Kalendis: Pierides, coeptis addite summa meis. dicite, Pierides, quis vos adiunxerit isti,    cui dedit invitas victa noverca manus. sic ego. sic Clio: clari monumenta Philippi aspicis, unde trahit Marcia casta genus, Marcia, sacrifico deductum nomen ab Anco, in qua par facies nobilitate sua est.    par animo quoque forma suo respondet; in illa et genus et facies ingeniumque simul. nec quod laudamus formam, tu turpe putaris: laudamus magnas hac quoque parte deas. nupta fuit quondam matertera Caesaris illi.    o decus, o sacra femina digna domo!
sic cecinit Clio, doctae assensere sorores; annuit Alcides increpuitque lyram."
14,Statius,theb_11,"Postquam magnanimus furias virtutis iniquae  consumpsit Capaneus exspiravitque receptum  fulmen, et ad terras longe comitata cadentem  signavit muros ultricis semita flammae:  componit dextra victor concussa plagarum Iuppiter et vultu caelumque diemque reducit.  gratantur superi, Phlegrae ceu fessus anhelet  proelia et Encelado fumantem impresserit Aetnen.  ille iacet lacerae complexus fragmina turris,  torvus adhuc visu memorandaque facta relinquens gentibus atque ipsi non inlaudata Tonanti.  quantus Apollineae temerator matris Averno  tenditur; ipsae horrent, si quando pectore ab alto  emergunt, volucres immensaque membra iacentis  spectant, dum miserae crescunt in pabula fibrae: sic gravat iniectus terras hostiliaque urit  arva et anhelantem caelesti sulpure campum,  respirant Thebae, templisque iacentia surgunt  agmina; iam finis votis finisque supremis  planctibus, et natos ausae deponere matres. At vaga palantes campo fuga volvit Achivos.  nec iam hostes turmae aut ferrum mortale timetur: omnibus ante oculos irae Iovis, omnibus ardent  arma metu galeaeque tonant, visusque paventes  ipse sequi et profugis opponere Iuppiter ignes. instat Agenoreus miles caelique tumultu  utitur: indomitos ut cum Massyla per arva  armenti reges magno leo fregit hiatu   et contentus abit; rauci tunc comminus ursi,  tunc avidi venere lupi, rabieque remissa lambunt degeneres alienae vulnera praedae.  hinc premit Eurymedon, cui rusticus horror in armis,  rustica tela manu, patriumque agitare tumultus:  Pan illi genitor; tener hinc conatibus annos  egreditur iuvenemque patrem puer aequat Alatreus:  felices ambo, sed fortunatior ille, quem genuisse iuvat; nec iam dignoscere promptum,  quae magis arma sonent, quo plus eat hasta lacerto.  Artatur denso fugientum examine vallum,  quas volvis, Gradive, vices? modo moenia Cadmi scandebant: sua nunc defendunt tecta Pelasgi!  ceu redeunt nubes, ceu circumflantibus austris  alternus procumbit ager, ceu gurgite cano  nunc retegit bibulas, nunc induit aestus harenas.  exspirat  late pubes Tirynthia, alumni exuvias imitata dei; trux maeret ab astris  Amphitryoniades Nemeaea in sanguine terga  et similes ramos similesque videre pharetras.  stabat in Argolicae ferrato culmine turris  egregius lituo dextri Mavortis Enyeus hortator; sed tunc miseris dabat utile signum  suadebatque fugam et tutos in castra receptus:  cum subitum obliquo descendit ab aere vulnus,  urgentisque sonum laeva manus aure retenta est,  sicut erat; fugit in vacuas iam spiritus auras, iam gelida ora tacent, carmen tuba sola peregit.  Iamque potens scelerum geminaeque exercita gentis  sanguine Tisiphone fraterna eludere quaerit  bella acie : nec se tanta in certamina fidit  sufficere, inferna comitem ni sede Megaeram et consanguineos in proelia suscitet angues,  ergo procul vacua concedit  valle solumque  ense fodit Stygio terraeque immurmurat absens  nomen et — Elysiis signum indubitabile regnis —  crinalem attollit longo stridore cerasten: caeruleae dux ille comae, quo protinus omnis  horruit audito tellus pontusque polusque,  et pater Aetnaeos iterum respexit ad ignes,  accipit illa sonum; stabat tunc forte parenti  proxima, dum coetu Capaneus laudatur ab omni Ditis et insignem Stygiis fovet amnibus umbram,  protinus abrupta terrarum mole sub astris  constitit, exsultant manes, quantumque profundae  rarescunt tenebrae, tantum de luce recessit,  excipit atra soror dextraeque innexa profatur:  hac, germana, tenus Stygii metuenda parentis  imperia et iussos potui tolerare furores, sola super terras hostiaque obvia mundo,  dum vos Elysium et faciles compescitis umbras.  nec pretium deforme morae cassique labores: hoc quodcumque madent campi, quod sanguine fumant i  stagna, quod innumero Lethaea examine gaudet  ripa, meae vires, mea laeta insignia, sed quid  haec ego? Mars habeat, volgataque iactet Enyo.  vidisti — Stygiis certe manifestus in umbris — sanguine foedatum rictus atroque madentem  ora ducem tabo: miseri insatiabilis edit  me tradente caput, modo nempe horrendus ab astris  descendit vos usque fragor: me sacra premebat  tempestas, ego mixta viri furialibus armis bella deum et magnas videbam fulminis iras.  sed iam — effabor enim — longo sudore fatiscunt  corda, soror, tardaeque manus; hebet infera caelo  taxus et insuetos angues nimia astra soporant.  tu, cui totus adhuc furor exsultantque recentes Cocyti de fonte comae, da iungere vires,  non solitas acies nec Martia bella paramus,  sed fratrum — licet alma Fides Pietasque repugnent,  vincentur — fratrum stringendi comminus enses,  grande opus! ipsae odiis, ipsae discordibus armis aptemur. quid lenta venis? agedum elige, cuius  signa feras, ambo faciles nostrique; sed anceps  volgus et adfatus matris blandamque precatu  Antigonen timeo, paulum ne nostra retardent  consilia, ipse etiam, qui nos lassare precando suetus et ultrices oculorum exposcere Diras,  iam pater est: coetu fertur iam solus ab omni  flere sibi. atque adeo moror ipsa inrumpere Thebas  adsuetumque larem, tibi pareat impius exsul,  Argolicumque impelle nefas; neu mitis Adrastus praevaleat plebesque, cave, Lernaea moretur,  vade, et in alternas inimica revertere pugnas.
Talia partitae diversum abiere sorores:  ut Notus et Boreas gemino de cardine mundi,  hic nive Rhipaea, Libycis hic pastus harenis, bella cient: clamant amnes, freta, nubila, silvae,  iamque patent strages; plangunt sua damna coloni,  et tamen oppressos miserantur in aequore nautas,  illas ut summo vidit pater altus Olympo  incestare diem, trepidumque Hyperionis orbem subfundi maculis, torvo sic incohat ore:  vidimus armiferos, quo fas erat usque, furores,  caelicolae, licitasque acies, etsi impia bella  unus init aususque  mea procumbere dextra,  nunc par infandum miserisque incognita terris pugna subest: auferte oculos! absentibus ausint  ista deis lateantque Iovem; sat funera mensae  Tantaleae et sontes vidisse Lycaonis aras  et festina polo ducentes astra Mycenas.  nunc etiam turbanda dies: mala nubila, tellus, accipe, secedantque poli: stat parcere mundo  caelitibusque  meis; saltem ne virginis almae  sidera, Ledaei videant neu talia fratres.
sic pater omnipotens, visusque nocentibus arvis  abstulit, et dulci terrae caruere sereno. Iamque per Argolicas Erebo sata virgo cohortis  vestigat Polynicis iter portisque sub ipsis  invenit, incertum leto tot iniqua fugane  exeat, et dubios turbarant omina sensus:  viderat, obseura vallum dum nocte pererrat aeger consilii curisque novissima volvens,  coniugis Argiae laceram cum lampade maesta  effigiem — sunt monstra deum, sic ire parabat,  has latura viro taedas erat! — : ergo roganti,  quae via quisve dolor, cur maesta insignia, tantum fleverat atque manu tacitos averterat ignes,  scit mentem vidisse nefas; etenim unde Mycenis  adforet et vallum coniunx inopina subiret?  sed fati monitus vicinaque funera sentit,  ac sentire timet, eum vero Acherontis aperti Dira ter admoto tetigit thoraca flagello,  ardet inops animi, nee tam considere regno,  quam scelus et caedem et perfossi  in sanguine fratris   exspirare cupit, subitusque adfatur Adrastum:  sera quidem, extremus socium gentisque superstes  Argolicae, consulta, pater, iam rebus in artis adgredior; tunc tempus erat, cum sanguis Achivum  integer, ire ultro propriamque capessere pugnam,  non plebis Danaae florem regumque verendas  obiectare animas, ut lamentabile tantis urbibus induerem capiti decus, aspera quando  praeteriit virtus, nunc saltem exsolvere fas sit,  quae merui, scis namque, socer, licet alta recondas  volnera et adflictum generi vereare pudorem:  ille ego sum, qui te pacem et pia iura regentem —  infelix utinamque aliis datus urbibus hospes! —  extorrem patria regnoque — sed exige tandem  supplicium: fratrem suprema in bella — quid horres?  decretum est fixumque — voco; desiste morari,  nec poteris, non si atra parens miseraeque sorores  in media arma cadant, non si ipse ad bella ruenti obstet et exstinctos galeae pater ingerat orbes,  deficiam, anne bibam superest quodcumque cruoris  Inachii et vestris etiamnum mortibus utar?  vidi ego me propter ruptos telluris hiatus, nec subii; vidi exanimum fecique nocentem  Tydea; me Tegea regem indefensa reposcit,  orbaque Parrhasiis ululat mihi mater in antris,  ipse nec Ismeni ripas, dum stagna cruentat  Hippomedon, Tyrias potui nec scandere turres, dum tonat, et tecum, Capaneu, miscere furores,  quis tantus pro luce timor? sed digna rependam.  conveniant ubi quaeque nurus matresque Pelasgae  longaevique patres, quorum tot gaudia carpsi  orbavique domos: fratri concurro, quid ultra est? spectent et votis victorem Eteoclea poscant. iamque vale, coniunx, dulcesque valete Mycenae!  at tu, care socer — nec enim omnis culpa malorum  me penes, et superi mecum Parcaeque nocentes — ,  sis lenis cineri, meque haec post proelia raptum alitibus fratrique tegas  urnamque reportes  — hoc tantum — et natae melius conubia iungas.
Ibant in lacrimas, veluti cum vere reverso  Bistoniae tepuere nives, submittitur ingens  Haemus et angustos Rhodope descendit in amnes,  coeperat et leni senior mulcere furentem adloquio: scidit orsa novo terrore cruenta  Eumenis, alipedemque citum fataliaque arma  protinus, Inachii voltus expressa Pherecli,  obtulit ac fidas exclusit casside voces. ac super haec: abrumpe moras, celeremus! et illum  adventare ferunt portis.
sic omnia vicit,  conreptumque iniecit equo; volat aequore aperto  pallidus instantemque deae circumspicit umbram.  Sacra Iovi merito Tyrius pro fulmine ductor nequiquam Danaos ratus exarmasse ferebat,  nec pater aetherius divomque has ullus ad aras,  sed mala Tisiphone trepidis inserta ministris  adstat et inferno praevertit vota Tonanti. summe deum, tibi namque meae primordia Thebae —  liveat infandum licet Argos et aspera Iuno — debent, Sidonios ex quo per litora raptor  turbasti thiasos, dignatus virgine nostra terga premi et placidas falsum mugire per undas!  nec te vana fides iterum Cadmeia adeptum conubia et Tyrios nimium inrupisse penates:  tandem, inquam, soceros dilectaque moenia gratus  respicis adsertorque tonas; ceu regia caeli  adtemptata tui, sic te pro turribus altis  vidimus urgentem nubes, laetique benignum fulmen et auditos proavis adgnoscimus ignes,  accipe nunc pecudes et magni turis acervos  votivumque marem; dignas sed pendere grates  haud mortale opus est; certent tibi reddere Bacchus  noster et Alcides, illis haec moenia servas.
dixerat: ast illi niger ignis in ora genasque  prosiluit raptumque comis diadema cremavit.  tunc ferus ante ictum spumis delubra cruentat  taurus et obstantum mediis e coetibus exit  turbidus insanoque ferens  altaria cornu. diffugiunt famuli, et regem solatur haruspex,  ipse instaurari sacrum male fortis agique  imperat, et magnos ficto premit ore timores,  qualis ubi implicitum Tirynthius ossibus ignem  sensit et Oetaeas membris accedere vestes, vota incepta tamen libataque tura ferebat  durus adhuc patiensque mali; mox grande coactus  ingemuit, victorque furit per viscera Nessus.  Nuntius exanimi suspensus pectora cursu Aepytus ad regem portae statione relicta tendit et haec trepido vix intellectus anhelat:  rumpe pios cultus intempestivaque, rector,  sacra deum: frater muris circum omnibus instat  portarumque moras frenis adsultat et hastis,  nomine te crebro, te solum in proelia poscens.
flent maesti retro comites, et uterque loquenti  adgemit et pulsis exercitus obstrepit armis,  ille vocat: nunc tempus erat, sator optime divom!  quid meruit Capaneus?
turbatus inhorruit altis  rex odiis, mediaque tamen gavisus in ira est. sic ubi regnator post exsulis otia tauri  mugitum hostilem summa tulit aure iuvencus  adgnovitque minas, magna stat fervidus ira  ante gregem spumisque animos ardentibus efflat, nunc pede torvus humum, nunc cornibus aera findens;  horret ager, trepidaeque exspectant proelia valles.  Nec desunt regni comites: sine, moenia pulset  inritus.
ille autem fractis huc audeat usque  viribus?
hic miseris furor est instare periclo,  nec librare metus et tuta odisse.
resiste hic fretus solio, nos propulsabimus hostem,  nos bellare iube.
sic proxima turba, sed ardens  ecce aderat luctu dicturusque omnia belli  libertate Creon: urit fera corda Menoeceus;  nulla patri requies, illum quaeritque tenetque; illum sanguineos proflantem pectore rivos  aspicit et saeva semper de turre cadentem.  ut dubium et pugnas cunctantem Eteoclea vidit:  ibis,
ait, neque te ulterius fratremque ducemque,  pessime, funeribus patriae lacrimisque potentem,  Eumenidum bellique reum, patiemur inulti. sat tua non aequis luimus periuria divis.  urbem armis opibusque gravem et modo civibus artam,  ceu caelo deiecta  lues inimicave tellus,  hausisti vacuamque tamen sublimis obumbras? deest tibi  servitio plebes: hos ignis egentes  fert humus, hos pelago patrius iam detulit amnis;  hi quaerunt artus, illi anxia vulnera curant,  redde agedum miseris fratres natosque patresque,  redde arvis domibusque viros! ubi maximus Hypseus  finitimusque Dryas, ubi Phocidos arma sonorae Euboicique duces? illos tamen aequa duelli  fors tulit ad manes: at tu, pudet! hostia regni,  hostia, nate, iaces, ceu mutus et e grege sanguis,  ei mihi! primitiis ararum  et rite nefasto libatus iussusque mori: et cunctabitur ultra  iste nec adverso nunc saltem Marte vocatus  stabit? an in pugnas alium iubet ire profanus  Tiresias iterumque meos oracula nectit in gemitus? quid enim misero super unicus Haemon?  ille iube subeat, tuque hinc spectator ab alta  turre sede! quid saeva fremis famulamque cohortem  respectas? hi te ire volunt, hi pendere poenas;  ipsa etiam genetrix ipsaeque odere sorores. in te ardens frater ferrum mortemque minatur saevaque portarum convenit claustra, nec audis  ?
Sic pater infrendens, miseraque exaestuat ira.  ille sub haec non fallis,
ait, nec te inclyta nati  fata movent: canere illa patrem et iactare decebat,  sed spes sub lacrimis, spes atque occulta cupido his latet: insano praetendis funera voto,  meque premis frustra vacuae ceu proximus aulae,  non ita Sidoniam Fortuna reliquerit urbem,  in te ut sceptra cadant, tanto indignissime nato.  nec mihi difficilis praesens vindicta; sed arma, arma prius, famuli! coeant in proelia fratres,  vult gemitus lenire Creon: lucrare furorem;  victori mihi cuncta lues.
sic iurgia paulum  distulit atque ensem, quem iam dabat ira, repressit.  ictus ut incerto pastoris vulnere serpens erigitur gyro longumque e corpore toto  virus in ora legit; paulum si devius hostis  torsit iter, cecidere minae tumefactaque frustra  colla sedent, irasque sui bibit ipse veneni.  At genetrix primam funestae sortis ut amens expavit famam — nec tarde credidit — ibat  scissa comam voltusque et pectore nuda cruento,  non sexus decorisve memor: Pentheia qualis  mater ad insani scandebat culmina montis,  promissum saevo caput adlatura Lyaeo. non comites, non ferre piae  vestigia natae  aeque valent: tantum miserae dolor ultimus addit  robur, et exsangues crudescunt luctibus anni.  iamque decus galeae, iam spicula saeva ligabat  ductor et ad lituos hilarem intrepidumque tubarum  prospiciebat equum, subito cum apparuit ingens mater, et ipse metu famulumque expalluit omnis  coetus, et oblatam retro dedit armiger hastam. quis furor? unde iterum regni integrata resurgit  Eumenis? ipsi etiam post omnia, comminus ipsi stabitis? usque adeo geminas duxisse cohortes  et facinus mandasse parum est? quo deinde redibit  victor? in hosne sinus? o diri coniugis olim  felices tenebrae! datis, improba lumina, poenas,  haec spectanda dies? quo, saeve, minantia flectis  ora? quid alternus voltus pallorque ruborque mutat, et obnixi frangunt mala murmura dentes?  me miseram, vinces! prius haec tamen arma necesse est  experiare domi: stabo ipso in limine portae  auspicium infelix scelerumque immanis imago. haec tibi canities, haec sunt calcanda, nefande,  ubera, perque uterum sonipes hic matris agendus,  parce: quid oppositam capulo parmaque repellis?  non ego te contra Stygiis feralia sanxi  vota deis, caeco nec Erinyas ore rogavi. exaudi miseram: genetrix te, saeve, precatur,  non pater; adde moram sceleri et metire, quod audes,  sed pulsat muros germanus et impia contra bella ciet. non mater enim, non obstat eunti  ulla soror; te cuncta rogant, hic plangimus omnes,  ast ibi vix unus pugnas dissuadet Adrastus, aut fortasse iubet: tu limina avita deosque  linquis et a nostris in fratrem amplexibus exis?
At parte ex alia taeitos obstante tumultu  Antigone furata gradus — nee easta retardat virginitas — volat Ogygii fastigia muri  exsuperare furens; senior comes haeret eunti  Actor, et hic summas non duraturus ad arces,  utque procul visis paulum dubitavit in armis,  adgnovitque — nefas! — iaculis et voce superba tecta incessentem, magno prius omnia planetu  implet et ex muris ceu descensura profatur:  comprime tela manu paulumque hancrespice turrem,  frater, et horrentes refer in mea lumina cristas i  agnoscisne hostes? sic annua pacta fidemque poscimus? hi questus, haec est bona causa modesti  exsulis? Argolicos per te, germane, penates —  nam Tyriis iam nullus honos — per si quid in illa  dulce domo, submitte animos: en utraque gentis  turba rogant ambaeque acies; rogat illa suorum Antigone devota malis suspectaque regi,  et tantum tua, dure, soror, saltem ora trucesque  solve genas; liceat voltus fortasse supremum  noscere  dilectos et ad haec lamenta videre,  anne fleas, illum gemitu iam supplice mater frangit et exsertum dimittere dicitur ensem:  tu mihi fortis adhuc? mihi, quae tua nocte dieque exsilia erroresque fleo, iamiamque tumentem  placavi tibi saepe patrem? quid crimine solvis  germanum? nempe ille fidem et stata foedera rupit,  ille nocens saevusque suis; tamen ecce vocatus non venit.
his paulum furor elanguescere dictis  coeperat, obstreperet quamquam atque obstaret Erinys;  iam submissa manus, lente iam flectit habenas,  iam tacet; erumpunt gemitus, lacrimasque fatetur  cassis; hebent irae, pariterque et abire nocentem et venisse pudet: subito cum matre repulsa  Eumenis eiecit fractis Eteoclea portis  clamantem: venio solumque, quod ante vocasti,  invideo; ne incesse moras, gravis arma tenebat mater; io patria, o regum incertissima tellus,  nunc certe victoris eris!
nec mitior ille  tandem
inquit, scis, saeve, fidem et descendis in aequum?  o mihi nunc primum longo post tempore, frater,  congredere: hae leges, haec foedera sola supersunt.
sic hostile tuens fratrem; namque uritur alto corde, quod innumeri comites, quod regia cassis  instratusque ostro sonipes, quod fulva metallo  parma micet, quamquam haud armis inhonorus et ipse  nec palla volgare nitens: opus ipsa novarat Maeoniis Argia modis ac pollice docto  stamina purpureae sociaverat aurea telae.  Iamque in pulvereum Furiis hortantibus aequor  prosiliunt, sua quemque comes stimulatque monetque.  frena tenent ipsae phalerasque et lucida comunt  arma manu mixtisque iubas serpentibus augent.  stat consanguineum campo scelus, unius ingens  bellum uteri, coeuntque pares sub casside voltus,  signa pavent, siluere tubae, stupefactaque Martis  cornua; ter nigris avidus regnator ab oris intonuit terque ima soli concussit, et ipsi  armorum fugere dei: nusquam inclyta Virtus,  restinxit Bellona faces, longeque paventes  Mars rapuit currus, et Gorgone cruda virago  abstitit, inque vicem Stygiae subiere  sorores. prominet excelsis volgus miserabile tectis,  cuncta madent lacrimis et ab omni plangitur arce.  hinc questi vixisse senes, hinc pectore nudo  stant matres parvosque vetant adtendere natos,  ipse quoque Ogygios monstra ad gentilia manes Tartareus rector porta iubet ire reclusa.  montibus insidunt patriis tristique corona  infecere diem et vinci sua crimina gaudent.  Illos ut stimulis ire in discrimen apertis  audiit et sceleri nullum iam obstare pudorem, advolat et medias immittit Adrastus habenas,  ipse quidem et regnis multum et venerabilis aevo.  sed quid apud tales, quis nec sua pignora curae,  exter honos ? tamen ille rogat: spectabimus ergo hoc,  Inachidae Tyriique, nefas? ubi iura deique, bella ubi? ne perstate animis, te deprecor, hostis — quamquam, haec ira sinat, nec tu mihi sanguine longe — ,  te, gener, et iubeo; sceptri si tanta cupido est,  exuo regales habitus, i, Lernan et Argos  solus habe!
non verba magis suadentia frangunt  accensos, sumptisque semel conatibus obstant, quam Scytha curvatis erectus fluctibus umquam  Pontus Cyaneos vetuit concurrere montes,  ut periisse preces geminoque ad proelia fusos  pulvere cornipedes explorarique furentum in digitis amenta videt, fugit omnia linquens,  castra, viros, generum, Thebas, ac fata monentem  conversumque iugo propellit Ariona: qualis  demissus curru laevae post praemia sortis  umbrarum custos mundique novissimus heres palluit, amisso veniens in Tartara caelo.  Non tamen indulsit pugnae cunctataque primo  substitit in scelere et paulum Fortuna morata est.  bis cassae periere viae, bis comminus actos   avertit bonus error equos, puraeque nefandi sanguinis obliquis ceciderunt ictibus hastae,  tendunt frena manu, saevis calcaribus urgent  immeritos; movet et geminas venerabile divom  prodigium turmas, alternaque murmura volvont  mussantes: iterare acies, procurrere saepe impetus et totum miseris opponere bellum.  Iamdudum terris coetuque offensa deorum  aversa caeli Pietas in parte sedebat,  non habitu, quo nota prius, non ore sereno, sed vittis exuta comam, fraternaque bella, ceu soror infelix pugnantum aut anxia mater,  deflebat, saevumque Iovem Parcasque nocentes  vociferans, seseque polis et luce relicta  descensuram Erebo et Stygios iam malle penates,  quid me,
ait,  ut saevis animantum ac saepe deorum  obstaturam animis, princeps Natura, creabas? nil iam ego per populos, nusquam reverentia nostri,  o furor, o homines diraeque Prometheos artes!  quam bene post Pyrrham tellus pontusque vacabant !  en mortale genus!
dixit, speculataque tempus auxilio temptemus,
ait, licet inrita coner.
desiluitque polo, niveus sub nubibus atris   quamquam maesta deae sequitur vestigia limes,  vix steterat campo, subita mansuescere pace  agmina sentirique nefas; tunc ora madescunt pectoraque, et tacitus subrepsit fratribus horror,  arma etiam simulata gerens cultusque viriles,  nunc his, nunc illis agite, ite, obsistite,
clamat,  qius nati fratresque domi, quis pignora tanta ! hic quoque — nonne palam est ultro miserescere divos? — tela cadunt, cunctantur equi, Fors ipsa repugnat.
Nonnihil impulerat dubios, ni torva notasset  Tisiphone fraudes caelestique ocior igne  adforet increpitans: quid belli obverteris ausis, numen iners pacique datum? cede, improba: noster  hic campus nosterque dies; nunc sera nocentes defendis Thebas. ubi tunc, cum bella cieret  Bacchus et armatas furiarent orgia matres?  aut ubi segnis eras, dum Martius impia serpens  stagna bibit, dum Cadmus arat, dum victa cadit Sphinx,  dum rogat Oedipoden genitor, dum lampade nostra  in thalamos Iocasta venit?
sic urget, et ultro  vitantem aspectus etiam pudibundaque longe  ora reducentem premit adstridentibus hydris  intentatque faces; deiectam in lumina pallam diva trahit magnoque fugit questura Tonanti.  Tunc vero accensae stimulis maioribus irae:  arma placent, versaeque volunt spectare cohortes,  instaurant crudele nefas; rex impius aptat  tela et funestae casum prior occupat hastae. illa viam medium clipei conata per orbem  non perfert ictus atque alto vincitur auro.  tunc exsul subit et clare funesta precatur:  di, quos effosso non inritus ore rogavit  Oedipodes flammare  nefas, non improba posco   vota: piabo manus et eodem pectora ferro  rescindam, dum me moriens hic sceptra tenentem  linquat et hunc secum portet minor umbra dolorem.
hasta subit velox equitis femur inter equique ilia,  letum utrique volens ; sed plaga sedentis laxato vitata genu, tamen inrita voti cuspis in obliquis invenit volnera costis.  it praeceps sonipes strictae contemptor habenae  arvaque sanguineo scribit rutilantia gyro.  exsultat fratris credens hunc ille cruorem: credit et ipse metu; totis iamque exsul habenis  indulget, caecusque avidos inlidit in aegrum  cornipedem cursus, miscentur frena manusque  telaque, et ad terram turbatis gressibus ambo  praecipiant, ut nocte rates, quas nubilus auster implicuit, frangunt tonsas mutantque  rudentes,  luctataeque diu tenebris hiemique sibique,  sicut erant, imo pariter sedere profundo:  haec pugnae facies, coeunt sine more, sine arte,  tantum animis iraque, atque ignescentia cernunt per galeas odia et voltus rimantur acerbo  lumine: nil adeo mediae telluris, et enses  impliciti innexaeque manus, alternaque saevi  murmura ceu lituos rapiunt aut signa tubarum.  fulmineos veluti praeceps cum comminus egit ira sues strictisque erexit tergora  saetis:  igne tremunt oculi, lunataque dentibus uncis  ora sonant; spectat pugnas de rupe propinqua  venator patiens canibusque silentia suadet:  sic avidi incurrunt; necdum letalia miscent volnera, sed coeptus sanguis, facinusque peractum est.  nec iam opus est Furiis; tantum mirantur et adstant  laudantes, hominumque dolent plus posse furores.  fratris uterque furens cupit adfectatque cruorem  et nescit manare suum; tandem inruit exsul, hortatusque manum, cui fortior ira nefasque  iustius, alte ensem germani in corpore pressit,  qua male iam plumis imus tegit inguina thorax,  ille dolens nondum, sed ferri frigore primo  territus in clipeum turbatos colligit artus; mox intellecto magis ac magis aeger anhelat  volnere, nec parcit cedenti atque increpat hostis:  quo retrahis, germane, gradus? hoc languida somno,  hoc regnis effeta quies, hoc longa  sub umbra  imperia! exsilio rebusque exercita egenis membra vides; disce arma pati nec fidere laetis.
Sic pugnant miseri; restabat lassa nefando  vita duci summusque cruor, poterantque parumper  stare gradus; sed sponte ruit fraudemque supremam  in media iam morte parat, clamore Cithaeron erigitur, fraterque ratus vicisse levavit  ad caelum palmas: bene habet! non inrita vovi,  cerno graves oculos atque ora natantia leto.  huc aliquis propere sceptrum atque insigne comarum,  dum videt.
haec dicens gressus admovit et arma,  ceu templis decus et patriae laturus ovanti, arma etiam spoliare cupit; nondum ille peractis  manibus ultrices animam servabat in iras.  utque superstantem pronumque in pectora sensit,  erigit occulte ferrum vitaeque labantis relliquias tenues odio supplevit, et ensem  iam laetus fati  fraterno in  corde reliquit. ille autem: vivisne an adhuc manet ira superstes,  perfide, nec sedes umquam meriture quietas?  huc mecum ad manes! illic quoque pacta  reposcam,  si modo Agenorei stat Gnosia iudicis urna, qua reges punire datur.
nec plura locutus  concidit et totis fratrem gravis obruit armis.  Ite truces animae funestaque Tartara leto  polluite et cunctas Erebi consumite poenas! vosque malis hominum, Stygiae, iam parcite, divae:  omnibus in terris scelus hoc omnique sub aevo  viderit una dies, monstrumque infame futuris  excidat, et soli memorent haec proelia reges.  At genitor sceleris comperto fine profundis erupit tenebris, saevoque in limine profert  mortem imperfectam: veteri stat sordida tabo  utraque  canities, et durus sanguine crinis  obnubit furiale caput; procul ora genaeque  intus et effossae squalent vestigia lucis. virgo autem impositae sustentat pondera laevae,  dextra sedet baculo, qualis si puppe relicta  exosus manes pigri sulcator Averni  exeat ad superos solemque et pallida turbet  astra, nec ipse diu fortis patiensque superni aeris; interea longum cessante magistro  crescat opus, totisque  exspectent saecula ripis:  talis init campum, comitique extrema gementi duc,
ait, ad natos patremque recentibus, oro,  inice funeribus!
cunctatur nescia virgo, quid paret; impediunt iter implicitosque morantur  arma, viri, currus, altaque in strage seniles  deficiunt gressus et dux miseranda laborat,  ut quaesita diu monstravit corpora clamor  virginis, insternit totos frigentibus artus. nec vox ulla seni: iacet immugitque cruentis  vulneribus, nec verba diu temptata sequuntur,  dum tractat galeas atque ora latentia quaerit,  tandem muta diu genitor suspiria solvit:  tarda meam, pietas, longo post tempore mentem percutis? estne sub hoc hominis clementia corde?  vineis io miserum, vineis, Natura, parentem!  en habeo gemitus lacrimaeque per arida serpunt  volnera et in molles sequitur manus impia planctus,  accipite infandae iusta exsequialia mortis, crudeles, nimiumque mei! nec noscere natos  adloquiumque aptare licet; dic, virgo, precanti,  quem teneo? quo nunc vestras ego saevus honore  prosequar inferias? o si fodienda redirent  lumina et in voltus saevire ex more potestas! heu dolor, heu iusto magis exaudita parentis  vota malaeque preces! quisnam fuit ille deorum,  qui stetit orantem iuxta praereptaque verba  dictavit Fatis? furor illa et movit Erinys  et pater et genetrix et regna oculique cadentes; nil ego: per Ditem iuro dulcesque tenebras  immeritamque ducem, subeam sic Tartara digna morte, nec irata fugiat me Laius umbra,  ei mihi, quos nexus fratrum, quae volnera tracto!  solvite quaeso manus infestaque vincula tandem dividite, et medium nunc saltem admittite patrem.
talia dequestus paulatim insumpserat iras  mortis, et occulte telum, ni nata vetaret,  quaerebat; sed cauta manu subtraxerat enses  Antigone, furit inde senex: ubi noxia tela? heu Furiae! num totum abiit in corpora ferrum?
dicentem comes aegra levat mutumque dolorem  ipsa premit, saevum gaudens planxisse parentem.  Olim autem inceptae clamore exterrita pugnae  regina extulerat notum penetralibus ensem, ensem sceptriferi spolium lacrimabile Lai.  multaque cum superis et diro questa cubili  et nati furiis et primi coniugis umbris,  luctata est dextra, et prono vix pectore ferrum  intravit tandem: venas perrumpit aniles volnus et infelix lustratur sanguine lectus,  illius exili stridentem in pectore plagam  Ismene conlapsa super lacrimisque comisque  siccabat plangens: qualis Marathonide silva  flebilis Erigone caesi prope funera patris questibus absumptis tristem iam solvere nodum  coeperat et fortes ramos moritura ligabat.  Et iam laeta ducum spes elusisse duorum  res Amphionias alio sceptrumque maligna  transtulerat Fortuna manu, Cadmique tenebat iura Creon. miser heu bellorum terminus! illi  pugnarant fratres, hunc et Mavortia clamant  semina, et impensus patriae paulo ante Menoeceus  conciliat populis, scandit fatale tyrannis  flebilis Aoniae solium: pro blanda potestas et sceptri malesuadus amor! numquamne priorum  haerebunt documenta novis? iuvat ecce nefasto  stare loco Tegimenque manu tractare cruentum!  quid, melior Fortuna, potes? iam flectere patrem  incipit atque datis abolere Menoecea regnis. primum adeo saevis imbutus moribus  aulae  indicium specimenque sui iubet igne supremo  arceri Danaos, nudoque sub axe relinqui  infelix bellum et tristes sine sedibus umbras,  mox reducem Ogygiae congressus limine portae Oedipodem extimuit paulum, seseque minorem  confessus tacite, promptamque coercuit iram;  sed redit in regem caecumque audentius hostem  increpitans procul,
inquit, abi, victoribus omen  invisum, et Furias averte ac moenia lustra discessu Thebana tuo! spes longa peracta est:  vade, iacent nati. quae iam tibi vota supersunt?  Horruit instinctu rabido, steteruntque trementes  ceu visu squalore  genae, seniumque recessit,  tunc natam baculumque manu dimisit, et irae innixus tumido vocem de pectore rumpit:  iamne vacat saevire, Creon? modo perfida regna  fortunaeque locum nostrae, miserande, subisti, et tibi iam fas est regum calcare ruinas?  iam tumulis victos, socios iam moenibus arces? macte, potes digne Thebarum sceptra tueri.  haec tua prima dies, sed cur nova contrariis amens  iura? quid anguste tantos metiris honores?  exsilium intendis. timida inclementia regum  ista! feros avidus quin protinus imbuis enses? crede, licet, veniat cupidus parere satelles  intrepidusque secet non evitantia colla.  incipe! an exspectas, ut pronus supplice dextra  sternar et immitis domini vestigia quaeram?  finge autem temptare, sines? mihine ulla minaris  supplicia, aut ullos reris superesse timores? linquere tecta iubes? caelum terramque reliqui  sponte, atque ultricem crudelis in ora retorsi  non ullo cogente manum: quid tale iubere,  rex inimice, potes? fugio excedoque nefandis sedibus; an refert, quo funera longa measque  transportem tenebras? ne non gens cuncta precanti  concedat, patriae quantum miser incubo terrae?  sed dulces Thebae, nimirum hic clarior ortus,  et meliora meos permulcent sidera voltus, hic genetrix natique, habeas Thebana regasque  moenia, quo Cadmus, quo Laius omine rexit  quoque ego; sic thalamos, sic pignora fida capessas,  nec tibi sit virtus fortunam evadere dextra,  sed lucem deprensus ames. satis omina sanxi, duc, age, nata procul, quid te autem luctibus addo?  da, rex magne, ducem.
timuit miseranda relinqui  Antigone mutatque preces: felicia per te  regna, verende Creon, sanctasque Menoeceos umbras:  da veniam adflicto dictisque ignosce superbis. hunc morem fandi longae fecere querellae;  nec soli ferus iste tibi: sic fata deosque  adloquitur, durus luctu, facilisque nec ipsi  saepe mihi; pridem indomito sub pectore vivit  libertas misera et saevae spes aspera mortis. et nunc ecce tuas inritat callidus iras  suppliciumque cupit; sed tu maioribus, oro,  imperii potiare bonis, altusque iacentes  praetereas, et magna ducum vereare priorum  funera, et hic quondam solio sublimis et armis saeptus opem miseris et iura, potentibus  aequus  supplicibusque, dabat, cui nunc ex agmine tanto  una comes, necdum exsul erat. felicibus hicne  obstat? in hunc odiis et regni viribus exis,  hunc abigis tectis? an ne prope limina clarum ingemat et votis intempestivus oberret?  pone metum, procul usque tua submotus ab aula  flebit; ego erectum subigam et servire docebo,  coetibus abducam solaque in sede recondam.  exsul erit. nam quae migranti externa patebunt  moenia? vis Argos eat hostilesque Mycenas squalidus inreptet, victique ad limen Adrasti  Aonias referat clades, tenuemque precetur rex Thebanus opem? miserae quid crimina gentis  pandere, quid casus iuvat ostentare pudendos? conde, precor, quodcumque sumus, nec longa precamur  dona, Creon: miserere senis, maestosque parentis  hic, precor, hic manes indulge ponere: certe  Thebanos sepelire licet.
sic orat humique  volvitur; abducit genitor saevumque minatur indignans veniam, qualis leo rupe sub alta,  quem viridem quondam silvae montesque  tremebant,  iam piger et longo iacet exarmatus ab aevo,  magna tamen facies et non adeunda senectus;  et si demissas veniat mugitus ad aures, erigitur meminitque sui, viresque solutas  ingemit et campis alios regnare leones.  Flectitur adfatu, sed non tamen omnia rector  supplicis indulget lacrimis partemque recidit muneris.
haud,
inquit, patriis prohibebere longe  finibus, occursu dum non pia templa domosque  commacules. habeant te lustra tuusque Cithaeron;  atque haec ecce tuis tellus habitabilis umbris,  qua bellum geminaeque iacent in sanguine gentes.
sic ait, et ficto comitum volgique gementis adsensu limen tumidus regale petebat.  Interea pulsi vallum exitiale Pelasgi  destituunt furto; nulli sua signa suusque  ductor: eunt taciti passim et pro funere pulchro  dedecorem amplexi vitam reditusque pudendos. nox favet et grata profugos amplectitur umbra."
15,Phaedrus,fables_6,"Simius et vulpes:  Avarum etiam quod sibi superest non libenter dare.
Vulpem rogabat partem caudae simius, 
Contegere honeste posset ut nudas nates; 
Cui sic maligna: Longior fiat licet, 
Tamen illam citius per lutum et spinas traham, 
Quam parvam quamvis partem impertiar tibi.  Auctor:  De his qui legunt libellum.
Hoc qualecumque est Musa quod ludit mea, Nequitia pariter laudat et frugalitas, Sed haec simpliciter; illa tacita irascitur. --> 
Auctor:  Non esse plus aequo petendum.
Arbitrio si natura finxisset meo 
Genus mortale, longe foret instructius: 
Nam cuncta nobis attribuisset commoda, 
Quaecumque indulgens Fortuna animali dedit: 
Elephanti vires, et leonis impetum, 
Cornicis aevum, gloriam tauri trucis, 
Equi velocis placidam mansuetudinem, 
Et adesset homini sua tamen sollertia. 
Nimirum in caelo secum ridet Iuppiter, 
Haec qui negavit magno consilio homini, 
Ne sceptrum mundi raperet nostra audacia. 
Ergo contenti munere invicti Iovis 
Fatalis annos decurramus temporis, 
Nec plus conemur quam sinit mortalitas. 
Mercurius et duae mulieres:  De eodem alia fabella.
Mercurium hospitio mulieres olim duae 
Illiberali et sordido receperant:  
Quarum una in cunis parvum habebat filium, 
Quaestus placebat alteri meretricius. 
Ergo ut referret gratiam officiis parem, 
Abiturus et iam limen excedens ait: 
Deum videtis; tribuam vobis protinus 
Quod quaeque optarit. Mater suppliciter rogat 
Barbatum ut videat natum quam primum suum; 
Moecha ut sequatur sese quicquid tetigerit. 
Volat Mercurius, intro redeunt mulieres. 
Barbatus infans ecce vagitus ciet. 
Id forte meretrix cum rideret validius, 
Nares replentur umore, ut fieri solet. 
Emungere igitur se volens prendit manu 
Traxitque ad terram nasi longitudinem, 
Et aliam ridens ipsa ridenda exstitit. 
Prometheus et Dolus:  De veritate et mendacio.
Olim Prometheus saeculi figulus novi 
Cura subtili Veritatem fecerat, 
Ut iura posset inter homines reddere.  
Subito accersitus nuntio magni Iovis 
Commendat officinam fallaci Dolo, 
In disciplinam nuper quem receperat. 
Hic studio accensus, facie simulacrum pari, 
Una statura, simile et membris omnibus, 
Dum tempus habuit, callida finxit manu. 
Quod prope iam totum mire cum positum foret, 
Lutum ad faciendos illi defecit pedes. 
Redit magister; quo festinanter Dolus 
Metu turbatus in suo sedit loco. 
Mirans Prometheus tantam similitudinem, 
Propriae videri voluit artis gloriam. 
Igitur fornaci pariter duo signa intulit; 
Quibus percoctis atque infuso spiritu, 
Modesto gressu sancta incessit Veritas; 
At trunca species haesit in vestigio. 
Tunc falsa imago atque operis furtivi labor 
Mendacium appellatum est; quod negantibus 
Pedes habere facile et ipse assentio.  Nihil diu occultum.
Simulata interdum vitia prosunt hominibus, Sed tempore ipso tamen apparet veritas. --> 
Auctor:  Sensum aestimandum esse non verba.
Ixion quod versari narratur rota, 
Volubilem Fortunam iactari docet. 
Adversus altos Sisyphus montes agit 
Saxum labore summo, quod de vertice 
Sudore semper irrito revolvitur, 
Ostendit hominum sine fine esse miserias. 
Quod stans in amne Tantalus medio sitit, 
Avari describuntur, quos circumfluit 
Usus bonorum, sed nil possunt tangere. 
Urnis scelestas Danaides portant aquas, 
Pertusa nec complere possunt dolia; 
Immo luxuriae quicquid dederis perfluet. 
Novem porrectus Tityos est per iugera, 
Tristi renatum suggerens poenae iecur; 
Quo quis maiorem possidet terrae locum, 
Hoc demonstratur cura graviore affici. 
Consulto involvit veritatem antiquitas, 
Ut sapiens intellegeret, erraret rudis. 
Utilius nobis quid sit dic, Phoebe, obsecro, 
Qui Delphos et formosum Parnasum incolis. 
Quid hoc? sacratae vatis horrescunt comae, 
Tripodes moventur, mugit adytis Religio, 
Tremuntque lauri et ipse pallescit dies. 
Voces resolvit icta Python numine: 
Audite, gentes, Delii monitus dei: 
Pietatem colite; vota superis reddite; 
Patriam, parentes, natos, castas coniuges 
Defendite armis, hostem ferro pellite; 
Amicos sublevate; miseris parcite; 
Bonis favete, subdolis ite obviam; 
Delicta vindicate; †cohibete impios; 
Punite turpi thalamos qui violant stupro; 
Malos cavete; nulli nimium credite. 
Haec elocuta concidit virgo furens: 
Furens profecto, nam quae dixit perdidit. 
Aesopo quidam scripta recitarat mala, 
In quis inepte multum se iactaverat.  
Scire ergo cupiens quidnam sentiret senex, 
Numquid tibi inquit visus sum superbior? 
Haud vana nobis ingeni fiducia est. 
Confectus ille pessimo volumine: 
Ego inquit quod te laudas vehementer probo, 
Namque hoc ab alio numquam continget tibi. 
Pompeius Magnus et eius miles:  Quam difficile sit hominem nosse.
Magni Pompei miles vasti corporis 
Fracte loquendo et ambulando molliter 
Famam cinaedi traxerat certissimam. 
Hic insidiatus nocte iumentis ducis, 
Cum veste et auro et magno argenti pondere 
Avertit mulos. Factum rumor dissipat; 
Arguitur miles, rapitur in praetorium. 
Tum Magnus: Quid ais? tune me, commilito, 
Spoliare es ausus? Ille continuo exscreat 
Sibi in sinistram et sputum digitis dissipat. 
Sic, imperator, oculi exstillescant mei, 
Si vidi aut tetigi. Tum vir animi simplicis 
Id dedecus castrorum propelli iubet, 
Nec cadere in illum credit tantam audaciam.  
Breve tempus intercessit, et fidens manu 
Unum e Romanis provocabat barbarus. 
Sibi quisque metuit; primi mussitant duces. 
Tandem cinaedus habitu, sed Mars viribus, 
Adit sedentem pro tribunali ducem, 
Et voce molli: Licet? Enimvero eici 
Virum ut in re atroci Magnus stomachans imperat. 
Tum quidam senior ex amicis principis: 
Hunc ego committi satius fortunae arbitror, 
In quo iactura levis est, quam fortem virum, 
Qui casu victus temeritatis te arguat. 
Assensit Magnus et permisit militi 
Prodire contra; qui mirante exercitu, 
Dicto celerius hostis abscidit caput 
Victorque rediit. His tunc Pompeius super: 
Corona, miles, equidem te dono libens, 
Quia vindicasti laudem Romani imperi; 
Sed exstillescant oculi sic inquit mei, 
Turpe illud imitans ius iurandum militis, 
Nisi tu abstulisti sarcinas nuper meas. 
Cum castitatem Iuno laudaret suam, 
Iucunditatis causam haud depellit Venus, 
Nullamque ut affirmaret esse illi parem, 
Interrogasse sic gallinam dicitur: 
Dic sodes quanto possis satiari cibo. 
Respondit illa: Quicquid dederis, satis erit, 
Sic ut concedas pedibus aliquid scalpere. 
Ne scalpas inquit satis est modius tritici? 
Plane, immo nimium est, sed permittes scalpere? 
Ex toto, ne quid scalpas, quid desideras? 
Tum denique illa fassa est naturae malum: 
Licet horreum mi pateat, ego scalpam tamen. 
Risisse Iuno dicitur Veneris iocos, 
Quia per gallinam denotarit feminas. 
Paterfamilias et Aesopus:  Quomodo domanda sit ferox iuventus.
Paterfamilias saevum habebat filium. 
Hic e conspectu cum patris recesserat, 
Verberibus servos afficiebat plurimis 
Et exercebat fervidam adulescentiam. 
Aesopus ergo narrat hoc breviter seni: 
Quidam iuvenco vetulum adiungebat bovem. 
Is cum refugiens impari collo iugum 
Aetatis excusaret vires languidas: 
Non est quod timeas, inquit illi rusticus; 
Non ut labores dico, sed ut istum domes, 
Qui calce et cornu multos reddit debiles. 
Et tu nisi istum tecum assidue detines 
Feroxque ingenium comprimis clementia, 
Vide ne querela maior accrescat domus. 
Atrocitati mansuetudo est remedium. 
Aesopus et victor gymnicus:  Quomodo conprimatur aliquando iactantia.
Victorem forte gymnici certaminis 
Iactantiorem cum vidisset Phryx sophus,  
Interrogavit an plus adversarius 
Valuisset eius. Ille: Ne istud dixeris; 
Multo fuere vires maiores meae. 
Quod inquit ergo, stulte, meruisti decus, 
Minus valentem si vicisti fortior? 
Ferendus esses, forte si te diceres 
Superasse, melior qui fuisset viribus. 
Asinus iacentem vidit in prato lyram. 
Accessit et temptavit chordas ungula; 
Sonuere tactae. Bella res sed mehercules 
Male cessit inquit artis quia sum nescius. 
Si repperisset aliquis hanc prudentior, 
Divinis aures oblectasset cantibus. 
Sic saepe ingenia calamitate intercidunt. 
Mulier vidua et miles:  Quanta sit inconstantia et libido mulierum.
Per aliquot annos quaedam dilectum virum 
Amisit et sarcophago corpus condidit;  
A quo revelli nullo cum posset modo 
Et in sepulcro lugens vitam degeret, 
Claram assecuta est famam castae virginis. 
Interea fanum qui compilarant Iovis, 
Cruci suffixi luerunt poenas numini. 
Horum reliquias ne quis posset tollere, 
Custodes dantur milites cadaverum 
Monumentum iuxta mulier quo se incluserat. 
Aliquando sitiens unus de custodibus 
Aquam rogavit media nocte ancillulam, 
Quae forte dominae tunc assistebat suae 
Dormitum eunti; namque lucubraverat 
Et usque in serum vigilias perduxerat. 
Paulum reclusis foribus miles prospicit 
Videtque et aegram et facie pulchra feminam. 
Corruptus animus ilico succenditur 
Et uritur impudentis sensim cupiditas. 
Sollers acumen mille causas invenit, 
Per quas videre possit illam saepius. 
Cotidiana capta consuetudine 
Paulatim facta est advenae submissior; 
Mox artior revinxit animum copula. 
Hic dum consumit noctes custos diligens, 
Desideratum est corpus ex una cruce. 
Turbatus miles factum exponit mulieri. 
At sancta mulier: Non est quod timeas, ait, 
Virique corpus tradit figendum cruci,  
Ne subeat ille poenas neglegentiae. 
Sic turpitudo laudis obsedit locum. 
Duo iuvenes sponsi dives et pauper:  Fortunam interdum praeter spem hominibus favere.
Unam expetebant virginem iuvenes duo; 
Vicit locuples genus et formam pauperis. 
Ut nuptiarum dictus advenit dies, 
Amans dolorem quia non poterat perpeti, 
Maerens propinquos contulit se in hortulos, 
Quos ultra paulo villa splendida divitis 
Erat acceptura virginem e matris sinu, 
Parum ampla in urbe visa quod fuerat domus. 
Pompa explicatur, turba concurrit frequens, 
Et coniugalem praebet Hymenaeus facem. 
Asellus autem, qui solebat pauperi 
Quaestum referre, stabat portae in limine. 
Illum puellae casu conducunt suae, 
Viae labores teneros ne laedant pedes. 
Repente caelum, Veneris misericordia, 
Ventis movetur, intonat mundi fragor 
Noctemque densis horridam nimbis parat: 
Lux rapitur oculis et simul vis grandinis 
Effusa trepidos passim comites dissipat, 
Sibi quemque cogens petere praesidium fuga. 
Asellus notum proximum tectum subit 
Et voce magna sese venisse indicat.  
Procurrunt pueri, pulchram aspiciunt virginem 
Et admirantur: deinde domino nuntiant. 
Inter sodales ille paucos accubans 
Amorem crebris avocabat poculis. 
Ubi nuntiatum est, recreatus gaudiis 
Hortante Baccho et Venere, dulces perficit 
Aequalitatis inter plausus nuptias. 
Quaerunt parentes per praeconem filiam; 
Novus maritus coniuge amissa dolet. 
Quid esset actum postquam populo innotuit, 
Omnes favorem comprobarunt caelitum. 
Aesopus et domina:  Quam noceat saepe verum dicere.
Aesopus turpi cum serviret feminae, 
Quae se expingendo totum intricaret diem, 
Vestem, uniones, aurum, argentum sumeret, 
Nec inveniret digito qui se tangeret: 
Licetne paucis? inquit—Dicas.—Censeo, 
Quidvis efficies, cultum si deposueris.— 
Adeone per me videor tibi meliuscula?— 
Immo, nisi dederis, sponda cessabit tua. 
—At non cessabunt latera respondit tua, 
Et obiurgari iussit servum garrulum. 
Post paulo armillam tollit fur argenteam.  
Eam non apparere ut dictum est mulieri, 
Furore plena vocat omnes et verbera 
Proponit gravia, verum si non dixerint. 
Aliis minare inquit me non falles, era; 
Flagris sum caesus, verum quia dixi modo. 
Gallus lectica a felibus vectus:  Nimiam securitatem saepe in periculum homines ducere.
Feles habebat gallus lecticarios. 
Hunc gloriosum vulpes ut vidit vehi, 
Sic est locuta: Moneo praecaveas dolum; 
Istorum vultus namque si consideras, 
Praedam portare iudices, non sarcinam. 
Postquam esurire coepit societas fera, 
Discerpsit dominum et fecit partes facinoris. 
Scrofa parturiens et lupus:  Faciendum prius de homine periculum, quam eius te committas fidei.
Premente partu scrofa cum gemeret iacens, 
Accurrit lupus et obstetricis partibus  
Se posse fungi dixit, promittens opem. 
Quae vero nosset pectoris fraudem improbi, 
Suspectum officium repudiavit malefici 
Et: Satis est inquit si recedis longius. 
Quod si perfidiae se commisisset lupi, 
Pari dolore fata deflesset sua. 
Aesopus et servus profugus:  Non esse malo addendum malum.
Servus profugiens dominum naturae asperae, 
Aesopo occurrit notus e vicinia. 
Quid tu confusus?—Dicam tibi clare, pater, 
Hoc namque es dignus appellari nomine, 
Tuto querela quia apud te deponitur. 
Plagae supersunt, desunt mihi cibaria; 
Subinde ad villam mittor sine viatico. 
Domi si cenat, totis persto noctibus, 
Sive est vocatus, iaceo ad lucem in semita. 
Emerui libertatem, canus servio. 
Ullius essem culpae mihi si conscius, 
Aequo animo ferrem; numquam sum factus satur 
Et super infelix saevum patior dominium. 
Has propter causas et quas longum est promere, 
Abire destinavi quo tulerint pedes. 
Ergo inquit audi: cum mali nil feceris,  
Haec experiris, ut refers, incommoda; 
Quid si peccaris? quae te passurum putas? 
Tali consilio est a fuga deterritus. 
Equus quadrigalis in pistrinum venumdatus:  Ferendum esse aequo animo quicquid acciderit.
Equum ex quadriga multis palmis nobilem 
Abegit quidam et in pistrinum vendidit. 
Productus ad bibendum cum foret a molis, 
In circum aequales ire conspexit suos, 
Ut grata ludis redderent certamina. 
Lacrimis obortis: Ite felices ait; 
Celebrate sine me cursu sollemnem diem; 
Ego quo scelesta furis attraxit manus, 
Ibi sorte tristi fata deflebo mea. 
Si quando in silvis urso desunt copiae, 
Scopulosum ad littus currit et prendens petram 
Pilosa crura sensim demittit vado; 
Quorum inter villos simul haeserunt canceres, 
In terram abripiens excutit praedam maris  
Escaque fruitur passim collecta vafer. 
Ergo etiam stultis acuit ingenium fames. 
Viator et corvus:  Verbis saepenumero homines decipi solere.
Quidam per agros devium carpens iter 
Ave exaudivit et moratus paululum, 
Adesse ut vidit neminem, cepit gradum. 
Iterum salutat idem ex occulto sonus. 
Voce hospitali confirmatus restitit, 
Ut quisquis esset par officium reciperet. 
Cum circumspectans errore haesisset diu 
Et perdidisset tempus aliquot milium, 
Ostendit sese corvus et supervolans 
Ave usque ingessit. Tum se lusum intellegens: 
At male tibi sit inquit ales pessime, 
Qui festinantis sic detinuisti pedes. 
Pastor et capella:  Nihil ita occultum esse, quod non reveletur.
Pastor capellae cornu baculo fregerat: 
Rogare coepit ne se domino proderet.  
Quamvis indigne laesa, reticebo tamen; 
Sed res clamabit ipsa quid deliqueris. 
Serpens et lacerta:  Ubi leonis pellis deficit, vulpinam insuendam esse, hoc est, ubi deficiunt vires, astu utendum.
Serpens lacertam forte aversam prenderat; 
Quam devorare patula cum vellet gula, 
Arripuit illa prope iacentem surculum, 
Et pertinaci morsu transversum tenens, 
Avidum sollerti rictum frenavit mora. 
Praedam dimisit ore serpens irritam. 
Cornix et ovis:  Multos lacessere debiles et cedere fortibus.
Odiosa cornix super ovem consederat; 
Quam dorso cum tulisset invita et diu: 
Hoc inquit si dentato fecisses cani, 
Poenas dedisses. Illa contra pessima: 
Despicio inermes, eadem cedo fortibus; 
Scio quem lacessam, cui dolosa blandiar; 
Ideo senectam mille in annos prorogo. 
Servus et dominus:  Nullum maledictum esse gravius conscientia.
Cum servus nequam Socrati malediceret, 
Uxorem domini qui corrupisset sui, 
Idque ille sciret notum circumstantibus: 
Places tibi inquit quia cui non debes places; 
Sed non impune, quia cui debes non places. 
Lepus et bubulcus:  Multos verbis blandos esse, pectore infideles.
Cum venatorem celeri pede fugeret lepus 
Et a bubulco visus veprem irreperet: 
Per superos oro perque spes omnes tuas, 
Ne me indices, bubulce; nihil umquam mali 
Huic agro feci. Et rusticus: Ne timueris; 
Late securus. Iamque venator sequens: 
Quaeso, bubulce, numquid huc venit lepus? 
Venit, sed abiit hac ad laevam; et dexteram 
Demonstrat nutu partem. Venator citus 
Non intellexit seque e conspectu abstulit.  
Tunc sic bubulcus: Ecquid est gratum tibi, 
Quod te celavi? Linguae prorsus non nego 
Habere atque agere maximas me gratias; 
Verum oculis ut priveris opto perfidis. 
Meretrix et iuvenis:  Multa esse nobis iocunda quae tamen sunt incommoda.
Cum blandiretur iuveni meretrix perfida, 
Et ille laesus multis saepe iniuriis 
Tamen praeberet sese facilem mulieri, 
Sic insidiatrix: Omnes muneribus licet 
Contendant, ego te plurimi facio tamen. 
Iuvenis recordans quotiens deceptus foret: 
Libenter, inquit, mea lux, hanc vocem audio, 
Non quod fidelis, sed quod iucunda est mihi. 
Canes effugere cum iam non possit fiber, 
(Graeci loquaces quem dixerunt castorem 
Et indiderunt bestiae nomen dei, 
Illi qui iactant se verborum copia),  
Abripere morsu fertur testiculos sibi, 
Quia propter illos sentiat sese peti. 
Divina quod ratione fieri non negem; 
Venator namque simul invenit remedium, 
Omittit ipsum persequi et vocat canes. 
Hoc si praestare possent homines, ut suo 
Vellent carere, tuti posthac viverent; 
Haud quisquam insidias nudo faceret corpori. 
Papilio et vespa:  Non praeteritam sed praesentem aspiciendam esse fortunam.
Papilio vespam praetervolitans viderat. 
O sortem iniquam! dum vivebant corpora, 
Quorum ex reliquiis animam nos accepimus, 
Ego eloquens in pace, fortis proeliis, 
Arte omni princeps inter aequales fui. 
En cuncta: levitas putris et volito cinis! 
Tu qui fuisti mulus clitellarius, 
Quemcumque visum est laedis infixo aculeo. 
Et vespa dignam moribus vocem edidit: 
Non qui fuerimus, sed qui nunc simus vide. 
Terraneola et vulpes:  Pravis non esse fidem adhibendam.
Avis quam dicunt terraneolam rustici, 
In terra nidum quia componit scilicet, 
Forte occucurrit improbae vulpeculae; 
Qua visa, pennis altius se sustulit. 
Salve inquit illa cur me fugisti, obsecro? 
Quasi non abunde sit mihi in prato cibus, 
Grilli, scarabaei, locustarum copia: 
Nihil est quod metuas: ego te multum diligo 
Propter quietos mores et vitam probam. 
Respondit contra: Tu quidem bene praedicas; 
In campo non sum, sed par sub divo tibi. 
Quin sequere: salutem tibi non committo meam. 
Hoc qualecumque est Musa quod ludit mea,
Nequitia pariter laudat et frugalitas,
Sed haec simpliciter;  illa tacite irascitur."
16,Seneca (Younger),her_f,"Soror Tonantis (hoc enim solum mihi
nomen relictum est) semper alienum Iovem
ac templa summi vidua deserui aetheris
locumque caelo pulsa paelicibus dedi;
tellus colenda est: paelices caelum tenent,
hinc Arctos alta parte glacialis poli
sublime classes sidus Argolicas agit;
hinc, qua tepenti vere labatur dies,
Tyriae per undas vector Europae nitet;
illinc timendum ratibus ac ponto gregem
passim vagantes exerunt Atlantides.
ferro minax hinc terret Orion deos
suasque Perseus aureus stellas habet;
hinc clara gemini signa Tyndaridae micant
quibusque natis mobilis tellus stetit.
nec ipse tantum Bacchus aut Bacchi parens
adiere superos: ne qua pars probro vacet,
mundus puellae serta Gnosiacae gerit,
sed vetera sero querimur
una me dira ac fera
Thebana tellus nuribus a! sparsa impiis
quotiens novercam fecit! escendat licet
meumque victrix teneat Alcmene locum,
pariterque natus astra promissa occupet,
in cuius ortus mundus impendit diem
tardusque Eoo Phoebus effulsit mari
retinere mersum iussus Oceano iubar.
non sic abibunt odia; vivaces aget
violentus iras animus et saevus dolor
aeterna bella pace sublata geret.
Quae bella? quicquid horridum tellus creat
inimica, quicquid pontus aut aer tulit
terribile dirum pestilens atrox ferum,
fractum atque domitum est. superat et crescit malis
iraque nostra fruitur; in laudes suas
mea vertit odia: dum nimis saeva impero,
patrem probavi, gloriae feci locum,
qua Sol reducens quaque deponens diem
binos propinqua tinguit Aethiopas face,
indomita virtus colitur et toto deus
narratur orbe. monstra iam desunt mihi
minorque labor est Herculi iussa exequi,
quam mihi iubere: laetus imperia excipit,
quae fera tyranni iura violenta queant
nocere iuveni? nempe pro telis gerit
quae timuit et quae fudit: armatus venit
leone et hydra, nec satis terrae patent:
effregit ecce limen inferni Iovis
et opima victi regis ad superos refert,
parum est reverti, foedus umbrarum perit:
vidi ipsa, vidi nocte discussa inferum
et Dite domito spolia iactantem patri
fraterna, cur non Tinctum et oppressum trahit
ipsum catenis paria sortitum Iovi
Ereboque capto potitur et retegit Styga?
patefacta ab imis manibus retro via est
et sacra dirae mortis in aperto iacent.
at ille, rupto carcere umbrarum ferox,
de me triumphat et superbifica manu
atrum per urbes ducit Argolicas canem.
viso labantem Cerbero vidi diem
pavidumque Solem; me quoque invasit tremor,
et terna monstri colla devicti intuens
timui imperasse. levia sed nimium queror;
caelo timendum est, regna ne summa occupet
qui vicit ima: sceptra praeripiet patri.
nec in astra lenta veniet ut Bacchus via:
iter ruina quaeret et vacuo volet
regnare mundo, robore experto tumet,
et posse caelum viribus vinci suis
didicit ferendo; subdidit mundo caput
nec flexit umeros molis immensae labor
meliusque collo sedit Herculeo polus.
immota cervix sidera et caelum tulit
et me prementem: quaerit ad superos viam.
Perge ira, perge et magna meditantem opprime,
congredere, manibus ipsa dilacera tuis:
quid tanta mandas odia? discedant ferae,
ipse imperando fessus Eurystheus vacet.
Titanas ausos rumpere imperium Iovis
emitte, Siculi verticis laxa specum,
tellus gigante Doris excusso tremens
supposita monstri colla terrifici levet —
[sublimis alias Luna concipiat feras]
sed vicit ista. quaeris Alcidae parem?
nemo est nisi ipse: bella iam secum gerat.
adsint ab imo Tartari fundo excitae
Eumenides, ignem flammeae spargant comae,
viperea saevae verbera incutiant manus,
i nunc, superbe, caelitum sedes pete,
humana temne. iam Styga et manes ferox
fugisse credis? hic tibi ostendam inferos,
revocabo in alta conditam caligine,
ultra nocentum exilia, discordem deam
quam munit ingens montis oppositi specus;
educam et imo Ditis e regno extraham
quicquid relictum est: veniet invisum Scelus
suumque lambens sanguinem Impietas ferox
Errorque et in se semper armatus Furor —
hoc hoc ministro noster utatur dolor.
Incipite, famulae Ditis, ardentem citae
concutite pinum et agmen horrendum anguibus
Megaera ducat atque luctifica manu
vastam rogo flagrante corripiat trabem,
hoc agite, poenas petite vitiatae Stygis.
concutite pectus, acrior mentem excoquat
quam qui caminis ignis Aetnaeis furit:
ut possit animo captus Alcides agi,
magno furore percitus, vobis prius
insaniendum est. Iuno, cur nondum furis?
me me, sorores, mente deiectam mea
versate primam, facere si quicquam apparo
dignum noverca; vota mutentur mea:
natos reversus videat incolumes precor
manuque fortis redeat, inveni diem,
invisa quo nos Herculis virtus iuvet.
me vicit: et se vincat et cupiat mori
ab inferis reversus, hic prosit mihi
Iove esse genitum, stabo at, ut certo exeant
emissa nervo tela, librabo manu,
regam furentis arma, pugnanti Herculi
tandem favebo — scelere perfecto licet
admittat illas genitor in caelum manus.
Movenda iam sunt bella: clarescit dies
ortuque Titan lucidus croceo subit.
Iam rara micant sidera prono
languida mundo; nox victa vagos
contrahit ignes luce renata,
cogit nitidum Phosphoros agmen:
signum celsi glaciale poli
septem stellis Arcados ursae
lucem verso temone vocat.
Iam caeruleis evectus equis
Titan summa prospicit Oeta;
iam Cadmeis incluta Bacchis
aspersa die dumeta rubent
Phoebique fugit reditura soror.
labor exoritur durus et omnis
agitat curas aperitque domos.
Pastor gelida cana pruina
grege dimisso pabula carpit;
ludit prato liber aperto
nondum rupta fronte iuvencus,
vacuae reparant ubera matres;
errat cursu levis incerto
molli petulans haedus in herba.
Pendet summo stridula ramo
pinnasque novo tradere soli
gestit querulos inter nidos
Thracia paelex,
turbaque circa confusa sonat
murmure mixto testata diem.
Carbasa ventis credit dubius
navita vitae,
laxos aura complente sinus,
hic exesis pendens scopulis
aut deceptos instruit hamos
aut suspensus spectat pressa
praemia dextra:
sentit tremulum linea piscem.
Haec, innocuae quibus est vitae
tranquilla quies
et laeta suo parvoque domus;
spes immanis
urbibus errant trepidique metus.
Ille superbos aditus regum
duraeque fores expers somni
colit, hic nullo fine beatas
componit opes gazis inhians
et congesto pauper in auro.
Illum populi favor attonitum
fluctuque magis mobile vulgus
aura tumidum tollit inani;
hic clamosi rabiosa fori
iurgia vendens
improbus iras et. verba locat.
Novit paucos secura quies,
qui velocis memores aevi
tempora numquam reditura tenent,
dum fata sinunt, vivite laeti:
properat cursu vita citato
volucrique die
rota praecipitis vertitur anni;
durae peragunt pensa sorores
nec sua retro fila revolvunt.
At gens hominum fertur rapidis
obvia fatis incerta sui:
Stygias ultro quaerimus undas.
nimium, Alcide, pectore forti
properas maestos visere manes:
certo veniunt tempore Parcae,
nulli iusso cessare licet,
nulli scriptum proferre diem:
recipit populos urna citatos.
Alium multis gloria terris
tradat et omnes fama per urbes
garrula laudet
caeloque parem tollat et astris;
alius curru sublimis eat:
me mea tellus
lare secreto tutoque tegat. b
venit ad pigros cana senectus,
humilique loco sed certa sedet
sordida parvae fortuna domus:
alte virtus animosa cadit. —
Sed maesta venit crine soluto
parvum comitata gregem,
tardusque senio graditur Alcidae parens.
O magne Olympi rector et mundi arbiter,
iam statue tandem gravibus aerumnis modum
finemque cladi. nulla lux umquam mihi
secura fulsit: finis alterius mali
gradus est futuri, protinus reduci novus
paratur hostis; antequam laetam domum
contingat, aliud iussus ad bellum meat;
nec ulla requies tempus aut ullum vacat,
nisi dum iubetur. sequitur a primo statim
infesta Iuno: numquid immunis fuit
infantis aetas? monstra superavit prius
quam nosse posset, gemina cristati caput
angues ferebant ora, quos contra obvius
reptabat infans igneos serpentium
oculos remisso lumine ac placido intuens;
artos serenis vultibus nodos tulit,
et tumida tenera guttura elidens manu
prolusit hydrae. Maenali pernix fera,
multo decorum praeferens auro caput,
deprensa cursu; maximus Nemeae timor
pressus lacertis gemuit Herculeis leo.
quid stabula memorem dira Bistonii gregis
suisque regem pabulum armentis datum,
solitumque densis hispidum Erymanthi iugis
Arcadia quatere nemora Maenalium suem,
taurumque centum non levem populis metum?
inter remotos gentis Hesperiae greges
pastor triformis litoris Tartesii
peremptus, acta est praeda ab occasu ultimo;
notum Cithaeron pavit Oceano pecus.
penetrare iussus solis aestivi plagas
et adusta medius regna quae torret dies
utrimque montes solvit ac rupto obice
latam ruenti fecit Oceano viam.
post haec adortus nemoris opulenti domos
aurifera vigilis spolia serpentis tulit;
quid? saeva Lernae monstra, numerosum malum,
non igne demum vicit et docuit mori,
solitasque pinnis condere obductis diem
petit ab ipsis nubibus Stymphalidas ?
non vicit illum caelibis semper tori
regina gentis vidua Thermodontiae,
nec ad omne clarum facinus audaces manus
stabuli fugavit turpis Augei labor.
Quid ista prosunt? orbe defenso caret,
sensere terrae pacis auctorem suae
abesse tristes: prosperum ac felix scelus
virtus vocatur; sontibus parent boni.
ius est in armis, opprimit leges timor,
ante ora vidi nostra truculenta manu
gnatos paterni cadere regni vindices
ipsumque, Cadini nobilis stirpem ultimam,
occidere, vidi regium capitis decus
cum capite raptum, quis satis Thebas fleat?
ferax deorum terra, quem dominum tremis?
e cuius arvis eque fecundo sinu
stricto iuventus orta cum ferro stetit
cuiusque muros natus Amphion Iove
struxit canoro saxa modulatu trahens,
in cuius urbem non semel divum parens
caelo relicto venit, haec quae caelites
recepit et quae fecit et (fas sit loqui)
fortasse faciet, sordido premitur iugo.
Cadmca proles atque Ophionium genus,
quo reccidistis? tremitis ignavum exulem,
suis carentem finibus, nostris gravem.
qui scelera terra quique persequitur mari
ac saeva iusta sceptra confringit manu
nunc servit absens fertque quae fieri vetat,
tenetque Thebas exul Herculeas Lycus,
sed non tenebit, aderit et poenas petet
subitusque ad astra emerget; inveniet viam
aut faciet, adsis sospes et remees precor
tandemque venias victor ad victam domum.
Emerge, coniunx, atque dispulsas manu
abrumpe tenebras; nulla si retro via
iterque clusum est, orbe diducto redi
et quicquid atra nocte possessum latet
emitte tecum, dirutis qualis iugis
praeceps citato flumini quaerens iter
quondam stetisti, scissa cum vasto impetu
patuere Tempe; pectore impulsus tuo
huc mons et illuc cessit et rupto aggere
nova cucurrit Thessalus torrens via:
talis, parentes liberos patriam petens,
erumpe rerum terminos tecum efferens,
et quicquid avida tot per annorum gradus
abscondit aetas redde et oblitos sui
lucisque pavidos ante te populos age.
indigna te sunt spolia, si tantum refers
quantum imperatum est. magna sed nimium loquor
ignara nostrae sortis, unde illum mihi
quo te tuamque dexteram amplectar diem
reditusque lentos nec mei memores querar?
tibi, o deorum ductor, indomiti ferent
centena tauri colla; tibi, frugum potens,
secreta reddam sacra: tibi muta fide
longas Eleusin tacita iactabit faces,
tum restitutas fratribus rebor meis
animas et ipsum regna moderantem sua
florere patrem, si qua te maior tenet
clausum potestas, sequimur: aut omnes tuo
defende reditu sospes aut omnes trahe.
trahes nec ullus eriget fractos deus.
O socia nostri sanguinis, casta fide
servans torum natosque magnanimi Herculis,
meliora mente concipe atque animum excita.
aderit profecto, qualis ex omni solet
labore, maior.
Quod nimis miseri volunt
hoc facile credunt,
Immo quod metuunt nimis
numquam moveri posse nec tolli putant:
prona est timori semper in peius fides.
Demersus ac defossus et toto insuper
oppressus orbe quam viam ad superos habet?
Quam tunc habebat, cum per arentem plagam
et fiuctuantes more turbati maris
adit harenas bisque discedens fretum
et bis recurrens, cumque deserta rate
deprensus haesit Syrtium brevibus vadis
et puppe fixa maria superavit pedes.
Iniqua raro maximis virtutibus
fortuna parcit; nemo se tuto diu
periculis offerre tam crebris potest:
quem saepe transit casus, aliquando invenit.
Sed ecce saevus ac minas vultu gerens
et qualis animo est, talis incessu venit
aliena dextra sceptra concutiens Lycus.
Vrbis regens opulenta Thebanae loca
et omne quicquid uberi cingit solo
obliqua Phocis, quicquid Ismenos rigat,
quicquid Cithaeron vertice excelso videt,
[et bina findens Isthmos exilis freta]
non vetera patriae iura possideo domus
ignavus heres; nobiles non sunt mihi
avi nec altis inclitum titulis genus.
sed clara virtus: qui genus iactat suum.
aliena laudat, rapta sed trepida manu
sceptra obtinentur; omnis in ferro est salus:
quod civibus tenere te invitis scias.
strictus tuetur ensis, alieno in loco
haut stabile regnum est; una sed nostras potest
fundare vires iuncta regali face
thalamisque Megara: ducet e genere inclito
novitas colorem nostra, non equidem reor
fore ut recuset ac meos spernat toros;
quod si impotenti pertinax animo abnuet,
stat tollere omnem penitus Herculeam domum.
invidia factum ac sermo popularis premet?
ars prima regni est posse * invidiam pati.
temptemus igitur, fors dedit nobis locum.
namque ipsa, tristi vestis obtentu caput
velata, iuxta praesides adstat deos
laterique adhaeret verus Alcidae sator.
Quidnam iste, nostri generis exitium ac lues,
novi parat? quid temptat?
O clarum trahens
a stirpe nomen regia, facilis mea
parumper aure verba patienti excipe.
si aeterna semper odia mortales gerant
nec coeptus umquam cedat ex animis furor,
sed arma felix teneat infelix paret,
nihil relinquent bella; tum vastis ager
squalebit arvis, subdita tectis face
altus sepultas obruet gentes cinis.
pacem reduci velle victori expedit,
victo necesse est. particeps regno veni;
sociemur animis, pignus hoc fidei cape:
continge dextram, quid truci vultu siles?
Egone ut parentis sanguine aspersam manum
fratrumque gemina caede contingam? prius
extinguet ortus, referet occasus diem,
pax ante fida nivibus et flammis erit
et Scylla Siculum iunget Ausonio latus,
priusque multo vicibus alternis fugax
Euripus unda stabit Euboica piger.
patrem abstulisti, regna, germanos, larem
patrium— quid ultra est? una res superest mihi
fratre ac parente carior, regno ac lare:
odium tui, quod esse cum populo mihi
commune doleo: pars quota ex illo mea est?
dominare tumidus, spiritus altos gere:
sequitur superbos ultor a tergo deus.
Thebana novi regna: quid matres loquar
passas et ausas scelera? quid geminum nefas
mixtumque nomen coniugis nati patris?
quid bina fratrum castra? quid totidem rogos?
riget superba Tantalis luctu parens
maestusque Phrygio manat in Sipylo lapis.
quin ipse torvum subrigens crista caput
Illyrica Cadmus regna permensus fuga
longas reliquit corporis tracti notas.
haec te manent exempla: dominare ut libet,
dum solita regni fata te nostri vocent
Agedum efferatas rabida voces amove
et disce regum imperia ab Alcide pati
ego rapta quamvis sceptra victrici geram
dextra regamque cuncta sine legum metu
quas arma vincunt, pauca pro causa loquar
nostra, cruento cecidit in bello pater?
cecidere fratres? arma non servant modum;
nec temperari facile nec reprimi potest
stricti ensis ira, bella delectat cruor.
sed ille regno pro suo, nos improba
cupidine acti? quaeritur belli exitus,
non causa, sed nunc pereat omnis memoria:
cum victor arma posuit, et victum decet
deponere odia. non ut inflexo genu
regnantem adores petimus: hoc ipsum placet
animo ruinas quod capis magno tuas;
es rege coniunx digna: sociemus toros.
Gelidus per artus vadit exanguis tremor.
quod facinus aures pepulit? haut equidem horrui,
cum pace rupta bellicus muros fragor
circumsonaret, pertuli intrepide omnia:
thalamos tremesco; capta nunc videor mihi.
gravent catenae corpus et longa fame
mors protrahatur lenta: non vincet fidem
vis ulla nostram; moriar, Alcide, tua.
Animosne mersus inferis coniunx facit?
Inferna tetigit, posset ut supera assequi.
Telluris illum pondus immensae premit.
Nullo premetur onere, qui caelum tulit.
Cogere.
Cogi qui potest nescit mori.
Effare potius, quod novis thalamis parem
Regale munus.
Aut tuam mortem aut meam.
Moriere demens,
Coniugi occurram meo.
Sceptrone nostro famulus est potior tibi?
Quot iste famulus tradidit reges neci.
Cur ergo regi servit et patitur iugum?
Imperia dura tolle: quid virtus erit?
Obici feris monstrisque virtutem putas?
Virtutis est domare quae cuncti pavent.
Tenebrae loquentem magna Tartareae premunt.
Non est ad astra mollis e terris via.
Quo patre genitus caelitum sperat domos? i
Miseranda coniunx Herculis magni, sile:
partes meae sunt reddere Alcidae patrem
genusque verum, post tot ingentis viri
memoranda facta postque pacatum manu
quodcumque Titan ortus et labens videt,
post monstra tot perdomita, post Phlegram impio
sparsam cruore postque defensos deos
nondum liquet de patre? mentimur Iovem:
Iunonis odio crede.
Quid violas Iovem?
mortale caelo non potest iungi genus.
Communis ista pluribus causa est deis.
Famuline fuerant ante quam fierent dei?
Pastor Pheraeos Delius pavit greges.
Sed non per omnes exul erravit plagas.
Quem profuga terra mater errante edidit?
Num monstra saeva Phoebus aut timuit feras?
Primus sagittas imbuit Phoebi draco.
Quam gravia parvus tulerit ignoras mala?
E matris utero fulmine eiectus puer
mox fulminanti proximus patri stetit.
quid? qui gubernat astra, qui nubes quatit,
non latuit infans rupis Idaeae specu?
sollicita tanti pretia natales habent
semperque magno constitit nasci deum.
Quemcumque miserum videris, hominem scias.
Quemcumque fortem videris, miserum neges.
Fortem vocemus cuius ex umeris leo,
donum puellae factus, et clava excidit
fulsitque pictum veste Sidonia latus?
fortem vocemus cuius horrentes comae
maduere nardo, laude qui notas manus
ad non virilem tympani movit sonum,
mitra ferocem barbara frontem premens?
Non erubescit Bacchus effusos tener
sparsisse crines nec manu molli levem
vibrare thyrsum, cum parum forti gradu
auro decorum syrma barbaricum trahit:
post multa virtus opera laxari solet.
Hoc Euryti fatetur eversi domus
pecorumque ritu virginum oppressi greges:
hoc nulla Iuno, nullus Eurystheus iubet:
ipsius haec sunt opera.
Non nosti omnia:
ipsius opus est caestibus fractus suis
Eryx et Eryci iunctus Antaeus Libys,
et qui hospitali caede manantes foci
bibere iustum sanguinem Busiridis;
ipsius opus est vulneri et ferro iuvius
mortem coactus integer Cycnus pati
nec unus una Geryon victus manu.
eris inter istos— qui tamen nullo stupro
laesere thalamos,
Quod Iovi hoc regi licet:
Iovi dedisti coniugem, regi dabis;
et te magistro non novum hoc discet nurus,
etiam viro probante meliorem sequi.
sin copulari pertinax taedis negat,
vel ex coacta nobilem partum feram.
Vmbrae Creontis et penates Labdaci
et nuptiales impii Oedipodae faces,
nunc solita nostro fata coniugio date.
nunc, nunc, cruentae regis Aegypti nurus,
adeste multo sanguine infectae manus.
dest una numero Danais: explebo nefas.
Coniugia quoniam pervicax nostra abnuis
regemque terres, sceptra quid possint scies.
complectere aras: nullus eripiet deus
te mihi, nec orbe si remolito queat
ad supera victor numina Alcides vehi.
congerite silvas: templa supplicibus suis
iniecta fiagrent, coniugem et totum gregem
consumat unus igne subiecto rogus.
Hoc munus a te genitor Alcidae peto,
rogare quod me deceat, ut primus cadam.
Qui morte cunctos luere supplicium iubet
nescit tyrannus esse: diversa inroga;
miserum veta perire, felicem iube.
ego, dum cremandis trabibus accrescit rogus,
sacro regentem maria votivo colam.
Pro numinum vis summa, pro caelestium
rector parensque, cuius excussis tremunt
humana telis, impiam regis feri
compesce dextram! quid deos frustra precor?
ubicumque es, audi, nate. cur subito labant
agitata motu templa? cur mugit solum?
[infernus imo sonuit e fundo fragor]
audimur! est est sonitus Herculei gradus.
O Fortuna viris invida fortibus,
quam non aequa bonis praemia dividis.
Eurystheus facili regnet in otio:
Alcmena genitus bella per omnia
monstris exagitet caeliferam manum:
serpentis resecet colla feracia,
deceptis referat mala sororibus,
cum somno dederit pervigiles genu*
pomis divitibus praepositus draco.
Intravit Scythiae multivagas domos
et gentes patriis sedibus hospites,
calcavitque freti terga rigentia
et mutis tacitum litoribus mare.
illic dura carent aequora fluctibus,
et qua plena rates carbasa tenderent,
intonsis teritur semita Sarmatis,
stat pontus, vicibus mobilis annuis,
navem nunc facilis nunc equitem pati.
illic quae viduis gentibus imperat,
aurato religans ilia balteo,
detraxit ^ spolium nobile corpori
et peltam et nivei vincula pectoris.
victorem posito suspiciens genu.
Qua spe praecipites actus ad inferos,
audax ire vias inremeabiles,
vidisti Siculae regna Proserpinae?
illic nulla noto nulla favonio
consurgunt tumidis fluctibus aequora:
non illic geminum Tyndaridae genus
succurrunt timidis sidera navibus:
stat pigro pelagus gurgite languidum,
et cum Mors avidis pallida dentibus
gentes innumeras manibus intulit,
uno tot populi remige transeunt.
Evincas utinam iura ferae Stygis
Parcarumque colos non revocabiles.
hic qui rex populis pluribus imperat,
bello cum peteres Nestoream Pylon,
tecum conseruit pestiferas manus
telum tergemina cuspide praeferens:
effugit tenui vulnere saucius
et mortis dominus pertimuit mori.
fatum rumpe manu, tristibus inferis
prospectus pateat lucis et invius
limes det faciles ad superos vias.
Immites potuit flectere cantibus
umbrarum dominos et prece supplici
Orpheus, Eurydicen dum repetit suam.
quae silvas et aves saxaque traxerat
ars, quae praebuerat fluminibus moras,
ad cuius sonitum constiterant ferae,
mulcet non solitis vocibus inferos
et surdis resonat clarius in locis,
deflent Eurydicen Threiciae nurus,
deflent et lacrimis difficiles dei,
et qui fronte nimis crimina tetrica
quaerunt ac veteres excutiunt reos
flentes Eurydicen iuridici sedent,
tandem mortis ait 'vincimur' arbiter,
'evade ad superos, lege tamen data:
tu post terga tui perge viri comes,
tu non ante tuam respice coniugem,
quam cum clara deos obtulerit dies
Spartam que aderit ianua Taenari. '
odit verus amor nec patitur moras:
munus dum properat cernere, perdidit.
Quae vinci potuit regia carmine.
haec vinci poterit regia viribus.
O lucis almae rector et caeli decus,
qui alterna curru spatia flammifero ambiens
inlustre latis exeris terris caput,
da, Phoebe, veniam, si quid inlicitum tui
videre vultus: iussus in lucem extuli
arcana mundi, tuque, caelestum arbiter
parensque, visus fulmine opposito tege;
et tu, secundo maria qui sceptro regis,
imas pete undas, quisquis ex alto aspicit
terrena, facie pollui metuens nova,
aciem reflectat oraque in caelum erigat
portenta fugiens: hoc nefas cernant duo,
qui advexit et quae iussit, in poenas meas
atque in labores non satis terrae patent
Iunonis odio: vidi inaccessa omnibus,
ignota Phoebo quaeque deterior polus
obscura diro spatia concessit Iovi;
et, si placerent tertiae sortis loca,
regnare potui: noctis aeternae chaos
et nocte quiddam gravius et tristes deos
et fata vidi, morte contempta redi.
quid restat aliud? vidi et ostendi inferos.
da si quid ultra est, iam diu pateris manus
cessare nostras, Iuno; quae vinci iubes?
Sed templa quare miles infestus tenet
limenque, sacrum terror armorum obsidet?
Vtrumne visus vota decipiunt meos.
an ille domitor orbis et Graium decus
tristi silentem nubilo liquit domum?
estne ille natus? membra laetitia stupent.
o nate. certa at sera Thebarum salus,
teneone in auras editum an vana fruor
deceptus umbra? tune es? agnosco toros
umerosque et alto nobilem trunco manum.
Vnde iste, genitor, squalor et lugubribus
amicta coniunx? unde tam foedo obsiti
paedore nati? quae domum clades gravat?
Socer est peremptus, regna possedit Lycus,
natos parentem coniugem leto petit.
Ingrata tellus, nemo ad Herculeae domus
auxilia venit? vidit hoc tantum nefas
defensus orbis? cur diem questu tero?
mactetur hostia, hanc ferat virtus notam
fiatque summus hostis Alcidae Lycus.
ad hauriendum sanguinem inimicum feror:
Theseu, resiste, ne qua vis subita ingruat.
me bella poscunt, differ amplexus, parens,
coniunxque differ, nuntiet Diti
me iam redisse.
Flebilem ex oculis fuga,
regina, vultum, tuque nato sospite
lacrimas cadentes reprime: si novi Herculem,
Creonti debitas poenas dabit,
lentum est dabit: dat; hoc quoque est lentum: dedit.
Votum secundet qui potest nostrum deus
rebusque lassis adsit. O magni comes
magnanime nati. pande virtutum ordinem,
quam longa maestos ducat ad manes via,
ut vincla tulerit dura Tartareus canis.
Memorare cogis acta securae quoque
horrenda menti. vix adhuc certa est fides
vitalis aurae, torpet acies luminum
hebetesque visus vix diem insuetum ferunt.
Pervince, Theseu, quicquid alto in pectore
remanet pavoris neve te fructu optimo
frauda laborum: quae fuit durum pati,
meminisse dulce est fare casus horridos.
Fas omne mundi teque dominantem precor
regno capaci teque quam amotam inrita
quaesivit Enna mater, ut iura abdita
et operta terris liceat impune eloqui.
Spartana tellus nobile attollit iugum,
densis ubi aequor Taenarus silvis premit;
hic ora solvit Ditis invisi domus
hiatque rupes alta et immenso specu
ingens vorago faucibus vastis patet
latumque pandit omnibus populis iter.
non caeca tenebris incipit. primo via;
tenuis relictae lucis a tergo nitor
fulgorque dubius solis afflicti cadit
et ludit aciem:- nocte sic mixta solet
praebere lumen primus aut serus dies.
hinc ampla vacuis spatia laxantur locis,
in quae omne mersum penetrat humanum genus.
nec ire labor est; ipsa deducit via:
ut saepe puppes aestus invitas rapit,
sic pronus aer urguet atque avidum chaos,
gradumque retro flectere haut umquam sinunt
umbrae tenaces. intus immensi sinus
placido quieta labitur Lethe vado
demitque curas, neve remeandi amplius
pateat facultas, flexibus multis gravem
involvit amnem: qualis incertis vagus
Maeander undis ludit et cedit sibi
instatque dubius litus an fontem petat.
palus inertis foeda Cocyti iacet;
hic vultur, illic luctifer bubo gemit
omenque triste resonat infaustae strigis.
horrent opaca fronde nigrantes comae,
taxo imminente quam tenet segnis Sopor,
Famesque maesta tabido rictu iacet
Pudorque serus conscios vultus tegit.
Metus Pavorque + Funus et frendens Dolor
aterque Luctus sequitur et Morbus tremens
et cincta ferro Bella; in extremo abdita
iners Senectus adiuvat baculo gradum.
Estne aliqua tellus Cereris aut Bacchi ferax?
Non prata viridi laeta facie germinant
nec adulta leni fluctuat Zephyro seges;
non ulla ramos silva pomiferos habet:
sterilis profundi vastitas squalet soli
et foeda tellus torpet aeterno situ.
[rerumque maestus finis et mundi ultima]
immotus aer haeret et pigro sedet
nox atra mundo: cuncta maerore horrida
ipsaque morte peior est mortis locus.
Quid ille opaca qui regit sceptro loca,
qua sede positus temperat populos leves?
Est in recessu Tartari obscuro locus,
quem gravibus umbris spissa caligo alligat.
a fonte discors manat hinc uno latex,
alter quieto similis (hunc iurant dei)
tacente sacram devehens fluvio Styga;
at hic tumultu rapitur ingenti ferox
et saxa fluctu volvit Acheron invius
cingitur duplici vado
adversa Ditis regia, atque ingens domus
umbrante luco tegitur, hic vasto specu
pendent tyranni limina, hoc umbris iter,
haec porta regni, campus hanc circa iacet,
in quo superbo digerit vultu sedens
animas recentes dira maiestas dei.
frons torva, fratrum quae tamen speciem gerat
gentisque tantae, vultus est illi Iovis,
sed fulminantis: magna pars regni trucis
est ipse dominus, cuius aspectus timet
' quicquid timetur.
Verane est fama inferis
tam sera reddi iura et oblitos sui
sceleris nocentes debitas poenas dare?
quis iste veri rector atque aequi arbiter?
Non unus alta sede quaesitor sedens
iudicia trepidis sera sortitur reis.
aditur illo Gnosius Minos foro,
Rhadamanthus illo, Thetidis hoc audit socer.
quod quisque fecit, patitur; auctorem scelus
repetit suoque premitur exemplo nocens:
vidi cruentos carcere includi duces
et impotentis terga plebeia manu
scindi tyranni, quisquis est placide potens
dominusque vitae servat innocuas manus
et incruentum mitis imperium regit
animoque parcit, longa permensus diu
felicis aevi spatia vel caelum petit
vel laeta felix nemoris Elysii loca,
iudex futurus, sanguine humano abstine
quicumque regnas: scelera taxantur modo
maiore vestra,
Certus inclusos tenet
locus nocentes? utque fert fama. impios
supplicia vinclis saeva perpetuis domant?
Rapitur volucri tortus Ixion rota;
cervice saxum grande Sisyphia sedet;
in amne medio faucibus siccis senex
sectatur undas, alluit mentum latex.
fidemque cum iam saepe decepto dedit.
perit unda in ore; poma destituunt famem.
praebet volucri Tityos aeternas dapes
urnasque frustra Danaides plenas gerunt;
errant furentes impiae Cadmeides
terretque mensas avida Phineas avis.
Nunc ede nati nobilem pugnam mei.
patrui volentis munus an spolium refert?
Ferale tardis imminet saxum vadis.
stupent ubi undae, segne torpescit fretum.
hunc servat amnem cultu et aspectu horridus
pavidosque manes squalidus vectat senex.
impexa pendet barba, deformem sinum
nodus coercet, concavae lucent genae;
regit ipse longo portitor conto ratem.
hic onere vacuam litori puppem applicans
repetebat umbras; poscit Alcides viam
cedente turba; dirus exclamat Charon:
'quo pergis, audax? siste properantem gradum. '
non passus ullas natus Alcmena moras
ipso coactum navitam conto domat
scanditque puppem. cumba populorum capax
succubuit uni: sedit et gravior ratis
utrimque Lethen latere titubanti bibit.
tum victa trepidant monstra, Centauri truces
Lapithaeque multo in bella succensi mero;
Stygiae paludis ultimos quaerens sinus
fecunda mergit capita Lernaeus labor.
post haec avari Ditis apparet domus:
hic saevus umbras territat Stygius canis,
qui terna vasto capita concutiens sono
regnum tuetur, sordidum tabo caput
lambunt colubrae, viperis horrent iubae
longusque torta sibilat cauda draco.
par ira formae: sensit ut motus pedum,
attollit hirtas angue vibrato comas
missumque captat aure subrecta sonum,
sentire et umbras solitus, ut propior stetit
Iove natus, antro sedit incertus canis
leviterque timuit, ecce latratu gravi
loca muta terret; sibilat totos minax
serpens per armos, vocis horrendae fragor
per ora missus terna felices quoque
exterret umbras, solvit a laeva feros
tunc ipse rictus et Cleonaeum caput
opponit ac se tegmine ingenti tegit,
victrice magnum dextera robur gerens.
huc nunc et illuc verbere assiduo rotat,
ingeminat ictus, domitus infregit minas
et cuncta lassus capita summisit canis
antroque toto cessit, extimuit sedens
uterque solio dominus et duci iubet;
me quoque petenti munus Alcidae dedit.
Tum gravia monstri colla permulcens manu
adamante texto vincit; oblitus sui
custos opaci pervigil regni canis
componit aures timidus et patiens trahi
eramque fassus, ore summisso obsequens,
utrumque cauda pulsat anguifera latus.
postquam est ad oras Taenari ventum et nitor
percussit oculos lucis ignotae novus,
resumit animos victus et vastas furens
quassat catenas; paene victorem abstulit
pronumque retro vexit et movit gradu.
tunc et meas respexit Alcides manus;
geminis uterque viribus tractum canem
ira furentem et bella temptantem inrita
intulimus orbi. vidit ut clarum diem
et pura nitidi spatia conspexit poli,
[oborta nox est, lumina in terram dedit ]
compressit oculos et diem invisum expulit
faciemque retro flexit atque omni petit
cervice terram; tum sub Herculeas caput
abscondit umbras, densa sed laeto venit
clamore turba frontibus laurum gerens
magnique meritas Herculis laudes canit.
Natus Eurystheus properante partu
iusserat mundi penetrare fundum:
derat hoc solum numero laborum,
tertiae regem spoliare sortis.
ausus es caecos aditus inire,
ducit ad manes via qua remotos
tristis et nigra metuenda silva,
sed frequens magna comitante turba.
Quantus incedit populus per urbes
ad novi ludos avidus theatri,
quantus Eleum ruit ad Tonantem,
quinta cum sacrum revocavit aestas;
quanta, cum longae redit hora nocti
crescere et somnos cupiens quietos
libra Phoebeos tenet aequa currus,
turba secretam Cererem frequentat
et citi tectis properant relictis
Attici noctem celebrare mystae :
tanta per campos agitur silentes
turba; pars tarda graditur senecta,
tristis et longa satiata vita:
pars adhuc currit melioris aevi:
virgines nondum thalamis iugatae
et comis nondum positis ephebi
matris et nomen modo doctus infans,
his datum solis, minus ut timerent,
igne praelato relevare noctem;
ceteri vadunt per opaca tristes.
qualis est vobis animus, remota
luce cum maestus sibi quisque sensit
obrutum tota caput esse terra?
stat chaos densum tenebraeque turpes
et color noctis malus ac silentis
otium mundi vacuaeque nubes.
Sera nos illo referat senectus:
nemo ad' id sero venit, unde numquam.
cum semel venit, potuit reverti;
quid iuvat durum properare fatum?
omnis haec magnis vaga turba terris
ibit ad manes facietque inerti
vela Cocyto: tibi crescit omne,
et quod occasus videt et quod ortus,
parce Venturis: tibi, mors, paramur.
sis licet segnis, properamus ipsi:
prima quae vitam dedit hora, carpit.
Thebis laeta dies adest.
aras tangite supplices,
pingues caedite victimas;
permixtae maribus nurus
sollemnes agitent choros;
cessent deposito iugo
arvi fertilis incolae.
Pax est Herculea manu
Auroram inter et Hesperum,
et qua sol medium tenens
umbras corporibus negat;
quodcumque alluitur solum
longo Tethyos ambitu,
Alcidae domuit labor.
Transvectus vada Tartari
pacatis redit inferis.
iam nullus superest timor:
nil ultra iacet inferos,
stantes sacrificus comas
dilecta tege populo.
Hercvles Victrice dextra fusus adverso
terram cecidit ore; tum quisquis comes
fuerat tyranni iacuit et poenae comes,
nunc sacra patri victor et superis feram
caesisque meritas victimis aras colam.
Te te laborum socia et adiutrix precor.
belligera Pallas, cuius in laeva ciet
aegis feroces ore saxifico minas;
adsit Lycurgi domitor et rubri maris,
tectam virente cuspidem thyrso gerens,
geminumque numen Phoebus et Phoebi soror:
soror sagittis aptior, Phoebus lyrae;
fraterque quisquis incolit caelum meus
non ex noverca frater, huc appellite
greges opimos; quicquid ludorum seges
Arabesque odoris quicquid arboribus legunt
conferte in aras, pinguis exundet vapor,
populea nostras arbor exornet comas,
te ramus oleae fronde gentili tegat,
Theseu; Tonantem nostra adorabit manus,
tu conditores urbis et silvestria
trucis antra Zethi. nobilis Dircen aquae
laremque regis advenae Tyrium coles.
date tura flammis,
Nate, manantes prius
manus cruenta caede et hostili expia.
Vtinam cruore capitis invisi deis
libare possem: gratior nullus liquor
tinxisset aras; victima haut ulla amplior
potest magisque opima mactari Iovi,
quam rex iniquus,
Finiat genitor tuos
opta labores, detur aliquando otium
quiesque fessis,
Ipse concipiam preces
Iove meque dignas, stet suo caelum loco
tellusque et aequor; astra inoffensos agant
aeterna cursus, alta pax gentes alat:
ferrum omne teneat raris innocui labor
ensesque lateant, nulla tempestas fretum
violenta turbet, nullus irato Iove
exiliat ignis, nullus hiberna nive
nutritus agros amnis eversos trahat.
venena cessent, nulla nocituro gravis
suco tumescat herba, non saevi ac truces
regnent tyranni; si quod etiamnum est scelus
latura tellus, properet, et si quod parat
monstrum, meum sit. — sed quid hoc? medium diem
cinxere tenebrae. Phoebus obscuro meat
sine nube vultu, quis diem retro fugat
agitque in ortus? unde nox atram caput
ignota profert? unde tot stellae polum
implent diurnae? primus en noster labor
caeli refulget parte non minima leo
iraque totus fervet et morsus parat.
iam rapiet aliquod sidus: ingenti minax
stat' ore et ignes efflat et rutila iubam
cervice iactans quicquid autumnus gravis
hiemsque gelido frigida spatio refert
uno impetu transiliet et verni petet
frangetque tauri colla.
Quod subitum hoc malum est?
quo, nate, vultus huc et huc acres refers
acieque falsum turbida caelum vides?
Perdomita tellus, tumida cesserunt freta,
inferna nostros regna sensere impetus:
immune caelum est, dignus Alcide labor.
in alta mundi spatia sublimis ferar,
petatur aether: astra promittit pater.
quid, si negaret? non capit terra Herculem
tandemque superis reddit, en ultro vocat
omnis deorum coetus et laxat fores,
una vetante. recipis et reseras polum?
an contumacis ianuam mundi traho?
dubitatur etiam? vincla Saturno exuam
contraque patris impii regnum impotens
avum resolvam; bella Titanes parent,
me duce furentes; saxa cum silvis feram
rapiamque dextra plena Centauris iuga.
iam monte gemino limitem ad superos agam:
videat sub Ossa Pelion Chiron suum,
in caelum Olympus tertio positus gradu
perveniet aut mittetur,
Infandos procul
averte sensus; pectoris sani parum
magni tamen compesce dementem impetum.
Quid hoc? Gigantes arma pestiferi movent.
profugit umbras Tityos ac lacerum gerens
et inane pectus quam prope a caelo stetit.
labat Cithaeron, alta Pellene tremit
marcentque Tempe. rapuit hic Pindi iuga,
hic rapuit Oeten, saevit horrendum Mimans.
flammifera Erinys verbere excusso sonat
rogisque adustas propius ac propius sudes
in ora tendit; saeva Tisiphone, caput
serpentibus vallata, post raptum canem
portam vacantem clausit opposita face.
sed ecce proles regis inimici latet.
Lyci nefandum semen: inviso patri
haec dextra iam vos reddet, excutiat levis
nervus sagittas, tela sic mitti decet
Herculea,
Quo se caecus impegit furor?
vastum coactis flexit arcum cornibus
pharetramque solvit, stridet emissa impetu
harundo— medio spiculum collo fugit
vulnere relicto,
Ceteram prolem emam
omnisque latebras, quid moror? maius mihi
bellum Mycenis restat, ut Cyclopia
eversa manibus saxa nostris concidant.
huc eat et illuc valva deiecto obice
rumpatque postes; culmen impulsum labet.
perlucet omnis regia: hic video abditum
gnatum scelesti patris,
En blandas manus
ad genua tendens voce miseranda rogat:
scelus nefandum, triste et aspectu horridum!
dextra precantem rapuit et circa furens
bis ter rotatum misit; ast illi caput
sonuit, cerebro tecta disperso madent.
at misera, parvum protegens gnatum sinu,
furenti similis e latebris fugit.
Licet tonantis profuga condaris sinu,
petet undecumque temet haec dextra et feret.
Quo misera pergis? quam fugam aut latebram petis?
nullus salutis Hercule infesto est locus.
amplectere ipsum potius et blanda prece
lenire tempta,
Parce iam, coniunx, precor,
agnosce Megaram. gnatus hic vultus tuos
habitusque reddit; cernis, ut tendat manus?
Teneo novercam. sequere, da poenas mihi
iugoque pressum libera turpi Iovem;
sed ante matrem parvulum hoc monstrum occidat.
Quo tendis amens? sanguinem fundes tuum?
Pavefactus infans igneo vultu patris
perit ante vulnus, spiritum eripuit timor.
in coniugem nunc clava libratur gravis:
perfregit ossa, corpori trunco caput
abest nec usquam est. cernere hoc audes, nimis
vivax senectus? si piget luctus, habes
mortem paratam: pectus in tela indue,
vel stipitem istuc caede nostrorum inlitum
converte, falsum ac nomini turpem tuo
remove parentem, ne tuae laudi obstrepat. —
quo te ipse, senior, obvium morti ingeris?
quo pergis amens? profuge et obtectas late
unumque manibus aufer Herculeis scelus.
Bene habet, pudendi regis excisa est domus.
tibi hunc dicatum, maximi coniunx Iovis,
gregem cecidi; vota persolvi libens
te digna, et Argos victimas alias dabit.
Nondum litasti, nate: consumma sacrum.
stat ecce ad aras hostia, expectat manum
cervice prona; praebeo occurro insequor:
macta— quid hoc est? errat acies luminum
visusque maeror hebetat? an video Herculis
manus trementes? vultus in somnum cadit
et fessa cervix capite summisso labat;
flexo genu iam totus ad terram ruit,
ut caesa silvis ornus aut portum mari
datura moles, vivis an leto dedit
idem tuos qui misit ad mortem furor?
sopor est: reciprocos spiritus motus agit.
detur quieti tempus, ut somno gravi
vis victa morbi pectus oppressum levet.
removete, famuli, tela, ne repetat furens.
Lugeat aether magnusque parens
aetheris alti tellusque ferax
et vaga ponti mobilis unda,
tuque ante omnis qui per terras
tractusque maris fundis radios
noctemque fugas ore decoro,
fervide Titan: obitus pariter
tecum Alcides vidit et ortus
novitque tuas utrasque domos.
Solvite tantis animum monstris,
solvite superi,
rectam in melius flectite mentem.
tuque, o domitor Somne malorum,
requies animi,
pars humanae melior vitae,
volucre o matris genus Astraeae,
frater durae languide Mortis,
veris miscens falsa, futuri
certas et idem pessimus auctor,
pater o rerum, portus vitae,
lucis requies noctisque comes,
qui par regi famuloque venis,
pavidum leti genus humanum
cogis longam discere noctem:
placidus fessum lenisque fove,
preme de victum torpore gravi;
sopor indomitos alliget artus
nec torva prius pectora linquat,
quam mens repetat pristina cursum.
En fusus humi saeva feroci
corde volutat somnia
(nondum est
tanti pestis superata mali
clavaeque gravi lassum solitus
mandare caput
quaerit vacua pondera dextra,
motu iactans bracchia vano)
nec adhuc omnis expulit aestus,
sed ut ingenti vexata noto
servat longos unda tumultus
et iam vento cessante tumet.
pelle insanos fluctus animi,
redeat pietas virtusque viro.
vel sit potius
mens vesano concita motu:
error caecus qua coepit eat;
solus te iam praestare potest
furor insontem: proxima puris
sors est manibus nescire nefas.
Nunc Herculeis percussa sonent
pectora palmis,
mundum solitos ferre lacertos
verbera pulsent victrice manu;
gemitus vastos audiat aether,
audiat atri regina poli
vastisque ferox
qui colla gerit vincta catenis
imo latitans Cerberus antro.
Resonet maesto clamore chaos
lateque patens unda profundi:
et qui medius tua tela tamen
senserat aer.
pectora tantis obsessa malis
non sunt ictu ferienda levi:
uno planctu tria regna sonent.
Et tu collo decus ac telum
suspensa diu,
fortis harundo, pharetraeque graves,
date saeva fero verbera tergo;
caedant umeros robora fortes
stipesque potens
duris oneret pectora nodis:
plangant tantos arma dolores.
Ite infaustum genus, o pueri,
noti per iter triste laboris,
non vos patriae laudis comites
ulti saevos vulnere reges,
non Argiva membra palaestra
flectere docti fortes caestu
fortesque manu, iam tamen ausi
telum Scythicis leve corytis
missum certa librare manu
tutosque fuga figere cervos:
[nondumque ferae terga iubatae]
ite ad Stygios, umbrae, portus
ite, innocuae,
quas in primo limine vitae
scelus oppressit patriusque furor,
ite, iratos visite reges.
Quis hic locus, quae regio, quae mundi plaga?
ubi sum? sub ortu solis, an sub cardine
glacialis ursae? numquid Hesperii maris
extrema tellus hunc dat Oceano modum?
quas trahimus auras? quod solum fesso subest?
certe redimus, unde prostrata ad domum
video cruenta corpora? an nondum exuit
simulacra mens inferna? post reditus quoque
oberrat oculis turba feralis meis?
pudet fateri: paveo; nescio quod mihi,
nescio quod animus grande praesagit malum,
ubi es, parens? ubi illa natorum grege
animosa coniunx? cur latus laevum vacat
spolio leonis? quonam abit tegimen meum
idemque somno mollis Herculeo torus?
ubi tela? ubi arcus? arma quis vivo mihi
detrahere potuit? spolia quis tanta abstulit
ipsumque quis non Herculis somnum horruit?
libet meum videre victorem, libet
(exurge, virtus) quem novum caelo pater
genuit relicto, cuius in fetu stetit
nox longior quam nostra, quod cerno nefas?
nati cruenta caede confecti iacent,
perempta coniunx, quis regnum obtinet
[quis tanta Thebis scelera moliri ausus est]
Hercule reverso? quisquis Ismeni loca,
Actaea quisquis arva, qui gemino mari
pulsata Pelopis regna Dardanii colis,
succurre, saevae cladis auctorem indica.
ruat ira in omnis: hostis est quisquis mihi
non monstrat hostem, victor Alcidae, lates?
procede, seu tu vindicas currus truces
Thracis cruenti sive Geryonae pecus
Libyaeve dominos, nulla pugnandi mora est.
en nudus asto; vel meis armis licet
petas inermem, cur meos fugit
paterque vultus? ora cur condunt sua?
differte fletus; quis meos dederit neci
omnis simul, profare. quid, genitor, siles?
at tu ede, Theseu, sed tua, Theseu, fide.
uterque tacitus ora pudibunda obtegit
furtimque lacrimas fundit, in tantis malis
quid est pudendum? numquid Argivae impotens
dominator urbis, numquid infestum Lyci
pereuntis agmen clade nos tanta obruit?
per te meorum facinorum laudem precor,
genitor, tuique nominis semper mihi
numen secundum, fare, quis fudit domum?
cui praeda iacui?
Tacita sic abeant mala.
Vt inultus ego sim?
Saepe vindicta obfuit.
Quisquamne segnis tanta toleravit mala?
Maiora quisquis timuit.
His etiam, pater,
quicquam timeri maius aut gravius potest?
Cladis tuae pars ista quam nosti quota est?
Miserere, genitor, supplices tendo manus.
quid hoc? manus refugit, hic errat scelus.
unde hic cruor? quid illa puerili madens
harundo leto? tincta Lernaea nece
iam tela video nostra, non quaero manum.
quis potuit arcum flectere aut quae dextera
sinuare nervum rite cedentem mihi?
ad vos revertor; genitor, hoc nostrum est scelus?
tacuere? nostrum est.
Luctus est istic tuus,
crimen novercae: casus hic culpa caret.
Nunc parte ab omni, genitor, iratus tona,
oblite nostri vindica sera manu
saltem nepotes. stelliger mundus sonet
flammasque et hic et ille iaculetur polus:
rupes ligatum Caspiae corpus trahant
atque ales avida— cur Promethei vacant
scopuli? vacat cur vertice immenso feras
volucresque pascens Caucasi abruptum latus
nudumque silvis? illa quae pontum Scythen
Symplegas artat hinc et hinc vinctas manus
distendat alto, cumque revocata vice
in se coibunt saxaque in caelum expriment
actis utrimque rupibus medium mare,
ego inquieta montium iaceam mora.
quin structum acervans nemore congesto aggerem
cruore corpus impio sparsum cremo?
sic, sic agendum est: inferis reddam Herculem.
Nondum tumultu pectus attonito carens
mutavit iras quodque habet proprium furor,
in se ipse saevit,
Dira Furiarum loca
et inferorum carcer et sonti plaga
decreta turbae— si quod exilium latet
ulterius Erebo, Cerbero ignotum et mihi:
hoc me abde, tellus; Tartari ad finem ultimum
mansurus ibo. pectus o nimium ferum!—
quis vos per omnem, liberi, sparsos domum
deflere digne poterit? hic durus malis
lacrimare vultus nescit, huc arcum date,
date huc sagittas, stipitem huc vastum date.
tibi tela frangam nostra, tibi nostros, puer,
rumpemus arcus; at tuis stipes gravis
ardebit umbris; ipsa Lernaeis frequens
pharetra telis in tuos ibit rogos:
dent arma poenas, vos quoque infaustas meis
cremabo telis, o novercales manus.
Quis nomen usquam sceleris errori addidit?
Saepe error ingens sederis obtinuit locum.
Nunc Hercule opus est: perfer hanc molem mali.
Non sic furore cessit extinctus pudor,
populos ut omnes impio aspectu fugem.
arma, arma, Theseu, flagito propere mihi
subtracta reddi, sana si mens est mihi,
referte manibus tela; si remanet furor,
pater, recede: mortis inveniam viam.
Per sancta generis sacra, per ius nominis
utrumque nostri, sive me altorem vocas
seu tu parentem, perque venerandos piis
canos, senectae parce desertae, precor,
annisque fessis; unicum lapsae domus
firmamen, unum lumen afflicto malis
temet reserva. nullus ex te contigit
fructus laborum; semper aut dubium mare
aut monstra timui; quisquis in toto furit
rex saevus orbe, manibus aut aris nocens,
a me timetur: semper absentis pater
fructum tui factumque et aspectum peto.
Cur animam in ista luce detineam amplius
morerque nihil est: cuncta iam amisi bona,
mentem arma famam coniugem gnatos manus,
etiam furorem, nemo polluto queat
animo mederi: morte sanandum est scelus.
Perimes parentem,
Facere ne possim,
occidam.
Genitore coram?
Cernere hunc docui
nefas.
Memoranda potius omnibus facta intuens
unius a te criminis veniam pete.
Veniam dabit sibi ipse, qui nulli dedit?
laudanda feci iussus: hoc unum meum est.
succurre, genitor; sive te pietas movet
seu triste fatum sive violatum decus
virtutis: effer arma; vincatur mea
fortuna dextra,
Sunt quidem patriae preces
satis efficaces, sed tamen nostro quoque
movere fletu, surge et adversa impetu
perfringe solito, nunc tuum nulli imparem
animum malo resume, nune magna tibi
virtute agendum est: Herculem irasci veta.
Si vivo, feci scelera; si morior, tuli.
purgare terras propero, iamdudum mihi
monstrum impium saevumque et immite ac ferum
oberrat: agedum dextra, conare aggredi
ingens opus, labore bis seno amplius.
ignava cessas, fortis in pueros modo
pavidasque matres? arma nisi dantur mihi,
aut omne Pindi Thracis excidam nemus
Bacchique lucos et Cithaeronis iuga
mecum cremabo, aut tota cum domibus suis
dominisque tecta, cum deis templa omnibus
Thebana supra corpus excipiam meum
atque urbe versa condar, et, si fortibus
leve pondus umeris moenia immissa incident
septemque opertus non satis portis premar,
onus omne media parte quod mundi sedet
dirimitque superos, in meum vertam caput.
Reddo arma.
Vox est digna genitore

hoc en peremptus spiculo cecidit puer—
Hoc telum manibus immisit tuis.
Hoc nunc ego utar.
Ecce quam miserum
cor palpitat pectusque sollicitum ferit. [metu
Aptata harundo est.
Ecce iam facies
scelus
volens sciensque.
Pande, quid fieri iubes?
Nihil rogamus: noster in tuto est dolor.
natum potes servare tu solus mihi,
eripere nec tu; maximum evasi metum:
miserum haut potes me facere, felicem potes.
sic statue, quicquid statuis, ut causam tuam
famamque in arto stare et ancipiti scias:
aut vivis aut occidis, hanc animam levem
fessamque senio nec minus fessam malis
in ore primo teneo, tam tarde patri
vitam dat aliquis? non feram ulterius moram,
laetare! ferro pectus impresso induam:
hic, hic iacebit Herculis sani scelus.
Iam parce, genitor, parce, iam revoca manum.
succumbe, virtus, perfer imperium patris.
eat ad labores hic quoque Herculeos labor:
vivamus, artus alleva afflictos solo,
Theseu, parentis, dextra contactus pios
scelerata refugit,
Hanc manum amplector libens,
hac nisus »ibo, pectori hanc aegro admovens
pellam dolores,
Quem locum profugus petam?
ubi me recondam quave tellure obruar?
quis Tanais aut quis Nilus aut quis Persica
violentus unda Tigris aut Rhenus ferox
Tagusve Hibera turbidus gaza fluens
abluere dextram poterit? Arctoum licet
Maeotis in me gelida transfundat mare
et tota Tethys per meas currat manus,
haerebit altum facinus, in quas impius
terras recedes? ortum an occasum petes?
ubique notus perdidi exilio locum.
me refugit orbis, astra transversos agunt
obliqua cursus, ipse Titan Cerberum
meliore vultu vidit, o fidum caput,
Theseu, latebram quaere longinquam abditam;
quoniamque semper sceleris alieni arbiter
amas nocentes, gratiam meritis refer
vicemque nostris: redde me infernis precor
umbris reductum, meque subiectum tuis
constitue vinclis: ille me abscondet locus.
sed et ille novit.
Nostra te tellus manet.
illic solutam caede Gradivus manum
restituit armis: illa te, Alcide, vocat,
facere innocentes terra quae superos solet."
17,Persius,sati_6,"Admovit iam bruma foco te, Basse, Sabino? iamne lyra et tetrico vivunt tibi pectine chordae? mire opifex numeris veterum primordia vocum atque marem strepitum fidis intendisse Latinae, mox iuvenes agitare iocos et pollice honesto  egregius  lusisse senex. mihi nune Ligus ora intepet hibernatque  meum mare, qua latus ingens dant scopuli et multa litus se valle receptat. Lunai portum, est operae, cognoscite, cives
: cor iubet hoc Enni, postquam destertuit esse  Maeonides, quintus pavone ex Pythagoreo.        Hic ego securus volgi et quid praeparet auster infelix pecori securus et angulus ille vieini nostro quia pinguior; et si adeo omnes ditescant orti peioribus, usque recusem  curvus ob id minui senio aut cenare sine uncto et signum in vapida naso tetigisse lagoena. discrepet his alius, geminos, horoscope, varo producis genio: solis natalibus est qui tinguat olus siccum muria vafer in calice empta,  ipse sacrum inrorans patinae piper; hic bona dente grandia magnanimus peragit puer. utar ego, utar, nec rhombos ideo libertis ponere lautus, nec tenuis sollers turdarum  nosse salivas. Messe tenus propria vive et granaria, fas est,  emole. quid metuas? occa, et seges altera in herba est. at vocat officium, trabe rupta Bruttia saxa prendit amicus inops remque omnem surdaque vota condidit Ionio, iacet ipse in litore et una ingentes de puppe dei iamque obvia mergis  costa ratis lacerae: nunc et de caespite vivo frange aliquid, largire inopi, ne pictus oberret caerulea in tabula, sed cenam funeris heres negleget iratus, quod rem curtaveris; urnae ossa inodora dabit, seu spirent cinnama surdum    seu ceraso peccent casiae, nescire paratus: tune bona incolumis minuas?
et Bestius urguet doctores Graios: ita fit; postquam sapere urbi cum pipere et palmis venit nostrum hoc maris expers, faenisecae crasso vitiarunt unguine pultes.
haec cinere ulterior metuas? at tu, meus heres quisquis eris, paulum a turba seductior audi. O bone, num ignoras? missa est a Caesare laurus insignem ob cladem Germanae pubis, et aris frigidus excutitur cinis ac iam postibus arma,  iam chlamydas regum, iam lutea gausapa captis essedaque ingentesque locat Caesonia Rhenos. dis igitur genioque ducis centum paria ob res egregie gestas induco. quis vetat? aude. vae, nisi conives! oleum artocreasque popello  largior, an prohibes? dic clare non adeo,
inquis,exossatus ager iuxta est.
age, si mihi nulla iam reliqua ex amitis, patruelis nulla, proneptis nulla manet patrui, sterilis matertera vixit, deque avia nihilum superest, accedo Bovillas  clivumque ad Virbi, praesto est mihi Manius heres, progenies terrae?
quaere ex me quis mihi quartus sit pater: haut prompte, dicam tamen; adde etiam  unum, unum etiam: terrae est iam filius, et mihi ritu Manius hic generis prope maior avunculus exit.  qui prior es, cur me in decursu lampada poscis? sum tibi Mercurius, venio deus huc ego ut ille pingitur. an renuis? vis tu gaudere relictis? dest aliquid summae.
minui mihi, sed tibi totum est quidquid id est. ubi sit, fuge quaerere, quod mihi quondam legarat Tadius, neu dicta repone  paterna, faenoris accedat merces, hinc exime sumptus.
quid reliqum est?
reliqum? nunc nunc inpensius ungue, ungue, puer, caules! mihi festa luce coquatur urtica et fissa fumosum sinciput aure,  ut tuus iste nepos olim satur anseris extis, cum morosa vago singultiet inguine vena, patriciae inmeiat vulvae? mihi trama figurae sit reliqua, ast illi tremat omento popa venter? Vende animam lucro, mercare atque excute sollers  omne latus mundi, ne sit praestantior alter Cappadocas rigida pinguis plausisse catasta, rem duplica. feci; iam triplex, iam mihi quarto, iam decies redit in rugam.
depunge ubi sistam: inventus, Chrysippe, tui finitor acervi."
18,Lucan,phars_1,"Bella per Emathios plus quam civilia campos
Iusque datum  sceleri canimus, populumque potentem
In sua victrici conversum viscera dextra,
Cognatasque acies, et rupto foedere regni,
Certatum totis concussi viribus orbis
In commune nefas, infestisque obvia signis
Signa, pares aquilas, et pila minantia pilis.
Quis furor, o cives, quae tanta licentia ferri,
Gentibus invisis Latium praebere cruorem?
Cumque superba foret Babylon spolianda tropaeis
Ausoniis, umbraque erraret Crassus inulta,
Bella geri placuit nullos habitura triumphos?
Heu quantum terrae potuit pelagique parari
Hoc, quem civiles hauserunt, sanguine, dextrae,
Unde venit Titan, et nox ubi sidera condit,
Quaque dies medius flagrantibus aestuat horis,
Et qua bruma, rigens ac nescia vere remitti,
Adstringit Scythico glacialem frigore pontum!
Sub iuga iam Seres, iam barbarus isset Araxes,
Et gens si qua iacet nascenti conscia Nilo.
Tunc, si tantus amor belli tibi, Roma, nefandi,
Totum sub Latias leges cum miseris orbem,
In te verte manus: nondum tibi defuit hostis.
At nunc semirutis pendent quod moenia tectis
Urbibus Italiae, lapsisque ingentia muris
Saxa iacent, nulloque domus custode tenentur
Rarus et antiquis habitator in urbibus errat,
Horrida quod dumis multosque inarata per annos
Hesperia est, desuntque manus poscentibus arvis,
Non tu, Pyrrhe ferox, nec tantis cladibus auctor
Poenus erit: nulli penitus discindere ferro
Contigit: alta sedent civilis vulnera dextrae. 
Quodsi non aliam venturo fata Neroni
Invenere viam, magnoque aeterna parantur
Regna deis, coelumque suo servire tonanti
Non nisi saevorum potuit post bella Gigantum:
Iam nihil, o superi, querimur: scelera ipsa nefasque
Hac mercede placent: diros Pharsalia campos
Impleat, et Poeni saturentur sanguine manes;
Ultima funesta concurrant proelia Munda.
His, Caesar, Perusina fames, Mutinaeque labores
Accedant fatis; et quas premit aspera classes
Leucas; et ardenti servilia bella sub Aetna:
Multum Roma tamen debet civilibus armis,
Quod tibi res acta est. Te, quum, statione peracta,
Astra petes serus, praelati regia coeli
Excipiet, gaudente polo, seu sceptra tenere,
Seu te flammigeros Phoebi conscendere currus,
Telluremque nihil mutato sole timentem
Igne vago lustrare iuvet: tibi numine ab omni
Cedetur, iurique tuo natura relinquet,
Quis deus esse velis, ubi regnum ponere mundi.
Sed neque in Arctoo sedem tibi legeris orbe,
Nec polus aversi calidus qua vergitur Austri;
Unde tuam videas obliquo sidere Romam.
Aetheris immensi partem si presseris unam,
Sentiet axis onus. Librati pondera coeli
Orbe tene medio: pars aetheris illa sereni
Tota vacet, nullaeque obstent a Caesare nubes.
Tunc genus humanum positis sibi consulat armis,
Inque vicem gens omnis amet: Pax missa per orbem
Ferrea belligeri compescat limina Iani.
Sed mihi iam numen: nec, si te pectore vates
Accipio, Cirrhaea velim secreta moventem
Sollicitare deum, Bacchumque avertere Nysa.
Tu satis ad dandas Romana in carmina vires.
Fert animus causas tantarum expromere rerum,
Immensumque aperitur opus, quid in arma furentem
Impulerit populum, quid pacem excusserit orbi.
Invida fatorum series, summisque negatum
Stare diu; nimioque graves sub pondere lapsus;
Nec se Roma ferens. Sic, quum, compage soluta,
Saecula tot mundi suprema coegerit hora,
Anticum repetent iterum chaos omnia; mixtis
Sidera sideribus concurrent: ignea pontum
Astra petent: tellus extendere litora nolet,
Excutietque fretum: fratri contraria Phoebe
Ibit, et, oblicum bigas agitare per orbem
Indignata, diem poscet sibi: totaque discors
Machina divulsi turbabit foedera mundi.
In se magna ruunt: laetis hunc numina rebus
Crescendi posuere modum. Nec gentibus ullis
Commodat in populum, terrae pelagique potentem,
Invidiam Fortuna suam. Tu caussa malorum,
Facta tribus dominis communis, Roma, nec umquam
In turbam missi feralia foedera regni.
O male concordes nimiaque cupidine caeci,
Quid miscere iuvat vires, orbemque tenere
In medio?    Dum terra fretum, terramque levabit
Aer, et longi volvent Titana labores,
Noxque diem coelo totidem per signa sequetur,
Nulla fides regni sociis, omnisque potestas
Impatiens consortis erit. Nec gentibus ullis
Credite, nec longe fatorum exempla petantur.
Fraterno primi maduerunt sanguine muri.
Nec pretium tanti tellus pontusque furoris
Tunc erat: exiguum dominos commisit asylum.
Temporis augusti mansit concordia discors;
Paxque fuit non sponte ducum. Nam sola futuri
Crassus erat belli medius mora. Qualiter, undas
Qui secat et geminum gracilis mare separat Isthmos,
Nec patitur conferre fretum; si terra recedat,
Ionium Aegaeo franget mare: sic, ubi, saeva
Arma ducum dirimens, miserando funere Crassus
Assyrias Latio maculavit sanguine Carras,
Parthica Romanos solverunt damna furores.
Plus illa vobis acie, quam creditis, actum est,
Arsacidae: bellum victis civile dedistis.
Dividitur ferro regnum: populique potentis,
Quae mare, quae terras, quae totum continet orbem,
Non cepit fortuna duos. Nam pignora iuncti
Sanguinis, et diro ferales omine tedas
Abstulit ad manes, Parcarum, Iulia, saeva
Intercepta manu. Quodsi tibi fata dedissent
Maiores in luce moras, tu sola furentes
Inde virum poteras atque hinc retinere parentem,
Armatasque manus excusso iungere ferro,
Ut generos mediae soceris iunxere Sabinae.
Morte tua discussa fides, bellumque movere
Permissum ducibus. Stimulos dedit aemula virtus.
Tu, nova ne veteres obscurent facta triumphos,
Et victis cedat piratica laurea Gallis,
Magne, times: te iam series ususque laborum
Erigit, impatiensque loci fortuna secundi.
Nec quemquam iam ferre potest Caesarve priorem,
Pompeiusve parem. Quis iustius induit arma,
Scire nefas: magno se iudice quisque tuetur:
Victrix caussa deis placuit, sed victa Catoni
Nec coiere pares: alter, vergentibus annis
In senium, longoque togae tranquillior usu,
Dedidicit iam pace ducem; famaeque petitor,
Multa dare in vulgus; totus popularibus auris
Impelli, plausuque sui gaudere theatri:
Nec reparare novas vires, multumque priori
Credere fortunae. Stat magni nominis umbra:
Qualis frugifero quercus sublimis in agro,
Exuvias veteres populi sacrataque gestans
Dona ducum, nec iam validis radicibus haerens,
Pondere fixa suo est; nudosque per aera ramos
Effundens, trunco, non frondibus, efficit umbram;
Et quamvis primo nutet casura sub Euro,
Tot circum silvae firmo se robore tollant,
Sola tamen colitur. Sed non in Caesare tantum
Nomen erat, nec fama ducis: sed nescia virtus
Stare loco: solusque pudor, non vincere bello.
Acer et indomitus; quo spes, quoque ira vocasset,
Ferre manum, et numquam temerando parcere ferro:
Successus urgere suos, instare favori
Numinis: impellens, quidquid sibi, summa petenti,
Obstaret, gaudensque viam fecisse ruina.
Qualiter expressum ventis per nubila fulmen
Aetheris impulsi sonitu mundique fragore
Emicuit, rupitque diem, populosque paventes
Terruit, obliqua praestringens lumina flamma.
In sua templa furit: nullaque exire vetante
Materia, magnamque cadens, magnamque revertens
Dat stragem late, sparsosque recolligit ignes. 
Hae ducibus caussae suberant: sed publica belli
Semina, quae populos semper mersere potentes.
Namque ut opes mundo nimias fortuna subacto
Intulit, et rebus mores cessere secundis,
Praedaque et hostiles luxum suasere rapinae:
Non auro tectisque modus: mensasque priores
Aspernata fames: cultus, gestare decoros
Vix nuribus, rapuere mares: foecunda virorum
Paupertas fugitur, totoque accersitur orbe,
Quo gens quaeque perit. Tum longos iungere fines
Agrorum, et quondam duro sulcata Camilli
Vomere, et antiquos Curiorum passa ligones
Longa sub ignotis extendere rura colonis.
Non erat is populus, quem pax tranquilla iuvaret,
Quem sua libertas immotis pasceret armis.
Inde irae faciles; et, quod suasisset egestas,
Vile nefas; magnumque decus, ferroque petendum,
Plus patria potuisse sua; mensuraque iuris
Vis erat: hinc leges et plebiscita coactae,
Et cum consulibus turbantes iura tribuni:
Hinc rapti fasces pretio, sectorque favoris
Ipse sui populus; letalisque ambitus urbi,
Annua venali referens certamina Campo:
Hinc usura vorax, avidumque in tempora foenus,
Et concussa fides, et multis utile bellum.
Iam gelidas Caesar cursu superaverat Alpes,
Ingentesque animo motus, bellumque futurum
Ceperat. Ut ventum est parvi Rubiconis ad undas,
Ingens visa duci Patriae trepidantis imago
Clara per obscuram vultu moestissima noctem,
Turrigero canos effundens vertice crines,
Caesarie lacera, nudisque adstare lacertis,
Et gemitu permixta loqui: Quo tenditis ultra?
Quo fertis mea signa, viri?  Si iure venitis,
Si cives, huc usque licet. Tum perculit horror
Membra ducis; riguere comae, gressusque coercens
Languor in extrema tenuit vestigia ripa.
Mox ait: O magnae qui moenia prospicis urbis
Tarpeia de rupe, Tonans, Phrygiique penates
Gentis Iuleae, et rapti secreta Quirini,
Et residens celsa Latialis Iuppiter Alba,
Vestalesque foci, summique o numinis instar
Roma, fave coeptis. Non te furialibus armis
Persequor. En, adsum, victor terraque marique
Caesar, ubique tuus, liceat modo, nunc quoque, miles.
Ille erit, ille nocens, qui me tibi fecerit hostem.
Inde moras solvit belli, tumidumque per amnem
Signa tulit propere: sicut squalentibus arvis
Aestiferae Libyes viso leo comminus hoste
Subsedit dubius, totam dum colligit iram;
Mox ubi se saevae stimulavit verbere caudae
Erexitque iubas, vasto et grave murmur hiatu
Infremuit: tum, torta levis si lancea Mauri
Haereat, aut latum subeant venabula pectus,
Per ferrum, tanti securus vulneris, exit.
Fonte cadit modico, parvisque impellitur undis
Puniceus Rubicon, cum fervida canduit aestas:
Perque imas serpit valles, et Gallica certus
Limes ab Ausoniis disterminat arva colonis.
Tum vires praebebat hiems, atque auxerat undas
Tertia iam gravido pluvialis Cynthia cornu,
Et madidis Euri resolutae flatibus Alpes.
Primus in oblicum sonipes opponitur amnem,
Excepturus aquas: molli tum cetera rumpit
Turba vado faciles iam fracti fluminis undas.
Caesar ut adversam, superato gurgite, ripam
Attigit, Hesperiae vetitis et constitit arvis:
Hic, ait, hic pacem temerataque iura relinquo;
Te, Fortuna, sequor. Procul hinc iam foedera sunto.
Credidimus fatis.  Utendum est iudice bello.
Sic fatus, noctis tenebris rapit agmina ductor
Impiger, et torto Balearis verbere fundae
Ocior, et missa Parthi post terga sagitta;
Vicinumque minax invadit Ariminum. Ignes
Solis lucifero fugiebant astra relicto,
Iamque dies primos belli visura tumultus
Exoritur. Seu sponte deum, seu turbidus Auster
Impulerit, moestam tenuerunt nubila lucem.
Constitit ut capto iussus deponere miles
Signa fore, stridor lituum  clangorque tubarum
Non pia concinuit cum rauco classica cornu.
Rupta quies populi, stratisque excita iuventus
Diripuit sacris adfixa penatibus arma,
Quae pax longa dabat: nuda iam crate fluentes
Invadunt clypeos, curvataque cuspide pile,
Et scabros nigrae morsu rubiginis enses.
Ut notae fulsere aquilae Romanaque signa,
Et celsus medio conspectus in agmine Caesar,
Diriguere metu, gelidus pavor occupat artus,
Et tacito mutos volvunt in pectore questus:
O male vicinis haec moenia condita Gallis,
O tristi damnata loco! Pax alta per omnes
Et tranquilla quies populos: nos praeda furentum
Primaque castra sumus. Melius, Fortuna, dedisses
Orbe sub Eoo sedem gelidaque sub Areto,
Errantesque domos, Latii quam claustra tueri.
Nos primi Senonum motus, Cimbrumque furentem
Vidimus, et Martem Libyes, cursumque furoris
Teutonici. Quoties Romam Fortuna lacessit,
Hac iter est bellis. Gemitu sic quisque latenti,
Non ausus timuisse palam: vox nulla dolori
Credita: sed quantum, volucres cum bruma coercet,
Rura silent, mediusque tacet sine murmure pontus,
Tanta quies. Noctis gelidas lux solverat umbras:
Ecce faces belli, dubiaeque in proelia menti
Urgentes addunt stimulos cunctasque pudoris
Rumpunt fata moras: iustos Fortuna laborat
Esse ducis motus, et causas invenit armis.
Expulit ancipiti discordes urbe tribunos
Victo iure minax iactatis curia Gracchis.
Hos iam mota ducis vicinaque signa petentes
Audax venali comitatur Curio lingua:
Vox quondam populi, libertatemque tueri
Ausus, et armatos plebi miscere potentes.
Utque ducem varias volventem pectore curas
Conspexit: Dum voce tuae potuere iuvari,
Caesar, ait, partes, quamvis nolente senatu,
Traximus imperium tunc, cum mihi Rostra tenere
Ius erat, et dubios in te transferre Quirites.
Sed postquam leges bello siluere coactae,
Pellimur e patriis laribus, patimurque volentes
Exsilium: tua nos faciet victoria cives.
Dum trepidant nullo firmatae robore partes,
Tolle moras. Semper nocuit differre paratis.
Par labor atque metus pretio maiore petuntur.
Bellantem geminis tenuit te Gallia lustris,
Pars quota terrarum! Facili si proelia pauca
Gesseris eventu, tibi Roma subegerit orbem.
Nunc neque te longi remeantem pompa triumphi
Excipit, aut sacras poscunt Capitolia lauros.
Livor edax tibi cuncta negat: gentesque subactas
Vix impune feres.  Socerum depellere regno
Decretum genero est. Partiri non potes orbem:
Solus habere potes. Sic postquam fatus, et ipsi
In bellum prono tantum tamen addidit irae,
Accenditque ducem, quantum clamore iuvatur
Eleus sonipes, quamvis iam carcere clauso
Immineat foribus, pronusque repagula laxet. 
Convocat armatos extemplo ad signa maniplos:
Utque satis trepidum, turba coeunte, tumultum
Composuit, vultu dextraque silentia iussit:
Bellorum o socii, qui, mille pericula Martis
Mecum, ait, experti, decimo iam vincitis anno,
Hoc cruor Aretois meruit diffusus in arvis,
Vulneraque et mortes, hiemesque sub Alpibus actae?
Non secus ingenti bellorum Roma tumultu
Concutitur, quam si Poenus transcenderit Alpes
Hannibal. Implentur valido tirone cohortes:
In classem cadit omne nemus: terraque marique
Iussus Caesar agi. Quid? si mihi signa iacerent
Marte sub adverso, ruerentque in terga feroces
Gallorum populi?  Nunc, cum Fortuna secundis
Mecum rebus agat, superique ad summa vocantes,
Tentamur.  Veniat dux longa pace solutus,
Milite cum subito, partesque in bella togatae,
Marcellusque loquax, et nomina vana Catones.
Scilicet extremi Pompeium emtique clientes
Continuo per tot sociabunt tempora regno?
Ille reget currus, nondum patientibus annis?
Ille semel raptos numquam dimittet honores?
Quid iam rura querar totum suppressa per orbem,
Ac iussam  servire famem?  Quis castra timenti
Nescit mixta foro? gladii cum triste minantes
Iudicium insolita trepidum cinxere corona,
Atque auso medias perrumpere milite leges
Pompeiana reum clauserunt signa Milonem?
Nunc quoque ne lassum teneat privata senectus,
Bella nefanda parat, suetus civilibus armis,
Et docilis Sullam scelerum vicisse magistrum.
Utque ferae tigres numquam posuere furorem,
Quas nemore Hyrcano, matrum dum lustra sequuntur,
Altus caesorum pavit cruor armentorum;
Sic et Sullanum solito tibi lambere ferrum
Durat, Magne, sitis. Nullus semel ore receptus
Pollutas patitur sanguis mansuescere fauces.
Quem tamen inveniet tam longa potentia finem?
Quis scelerum modus est? Ex hoc te iam, improbe, regno
Ille tuus saltem doceat discedere Sulla.
Post Cilicasne vagos, et lassi Pontica regis
Proelia, barbarico vix consummata veneno,
Ultima Pompeio dabitur provincia Caesar,
Quod non, victrices aquilas deponere iussus,
Paruerim?   Mihi si merces erepta laborum est,
His saltem longi, non cum duce, praemia belli
Reddantur: miles sub quolibet iste triumphet.
Conferet exsanguis quo se post bella senectus?
Quae sedes erit emeritis? quae rura dabuntur,
Quae noster veteranus aret? quae moenia fessis?
An melius fient piratae, Magne, coloni?
Tollite iampridem victricia, tollite signa:
Viribus utendum est, quas fecimus: arma tenenti
Omnia dat, qui iusta negat. Nec numina deerunt:
Nam nec praeda meis, neque regnum quaeritur armis:
Detrahimus dominos urbi servire paratae.
Dixerat: at dubium non claro murmure vulgus
Secum incerta fremit: pietas patriique penates
Quamquam caede feras mentes animosque tumentes
Frangunt; sed diro ferri revocantur amore
Ductorisque metu. Summi tunc munera pili
Laelius, emeritique gerens insignia doni,
Servati civis referentem praemia quercum:
Si licet, exclamat, Romani maxime rector
Nominis et ius est, veras expromere voces;
Quod tam  lenta tuas tenuit patientia vires,
Conquerimur. Deeratne tibi fiducia nostri?
Dum movet haec calidus spirantia corpora sanguis,
Et dum pila valent fortes torquere lacerti,
Degenerem patiere togam, regnumque senatus?
Usque adeo miserum est, civili vincere bello?
Duc age per Scythiae populos, per inhospita Syrtis
Litora, per calidas Libyae sitientis arenas.
Haec manus, ut vitum post terga relinqueret orbem,
Oceani tumidas remo compescuit undas:
Fregit et Arctoo spumantem vertice Rhenum.
Iussa sequi tam posse  mihi, quam velle necesse est.
Nec civis meus est, in quem tua classica, Caesar,
Audiero.  Per signa decem felicia castris,
Perque tuos iuro quocumque ex hoste triumphos;
Pectore si fratris gladium, iuguloque parentis
Condere me iubeas, plenaeque in viscera partu
Coniugis, invita peragam tamen omnia dextra;
Si spoliare deos, ignemque immittere templis,
Numina miscebit castrensis flamma Monetae;
Castra super Tusci si ponere Tybridis undas,
Hesperios audax veniam metator in agros.
Tu quoscumque voles in planum effundere muros,
His aries actus disperget saxa lacertis:
Illa licet, penitus tolli quam iusseris urbem,
Roma sit. His cunctae simul adsensere cohortes,
Elatasque alte, quaecumque ad bella vocaret,
Promisere manus. It tantus ad aethera clamor,
Quantus, piniferae Boreas cum Thracius Ossae
Rupibus incubuit, curvato robore pressae
Fit sonus, aut rursus redeuntis in aethera silvae.
Caesar ut acceptum tam prono milite bellum,
Fataque ferre videt, ne quo languore moretur
Fortunam, sparsas per Gallica rura cohortes
Evocat, et Romam motis petit undique signis. 
Deseruere cavo tentoria fixa Lemano,
Castraque, quae, Vogesi curvam super ardua rupem,
Pugnaces pictis cohibebant Lingonas armis.
Hi vada liquerunt Isarae, qui, gurgite ductus
Per tam multa suo, famae maioris in amnem
Lapsus, ad aequoreas nomen non pertulit undas.
Solvuntur flavi longa statione Rutheni:
Mitis Atax Latias gaudet non ferre carinas,
Finis et Hesperiae, promoto limite, Varus:
Quaque sub Herculeo sacratus numine portus
Urget rupe cava pelagus: non Corus in illum
Ius habet, aut Zephyrus: solus sua litora turbat
Circius, et tuta prohibet statione Monoeci.
Quaque iacet litus dubium, quod terra fretumque
indicat alternis vicibus, cum funditur ingens
Oceanus, vel cum refugis se fluctibus aufert.
Ventus ab extremo pelagus sic axe volutet,
Destituatque ferens; an sidere mota secundo
Tethyos unda vagae lunaribus aestuet horis;
Flammiger an Titan, ut alentes hauriat undas,
Erigat Oceanum, fluctusque ad sidera ducat,
Quaerite, quos agitat mundi labor: at mihi semper
Tu, quaecumque moves tam crebros causa meatus,
Ut superi voluere, late. Tunc rura Nemetis
Qui tenet, et ripas Aturi, qua litore curvo
Molliter admissum claudit Tarbellicus aequor,
Signa movet, gaudetque amoto Santonus hoste:
Et Biturix, longisque leves Suessones in armis:
Optimus excusso Leucus Rhemusque lacerto,
Optima gens flexis in gyrum Sequana frenis:
Et docilis rector rostrati Belga covini:
Arvernique ausi Latios se fingere fratres,
Sanguine ab Iliaco populi; nimiumque rebellis
Nervius, et caesi pollutus sanguine Cottae;
Et qui te laxis imitantur, Sarmata, braccis,
Vangiones: Batavique truces, quos aere recurvo
Stridentes acuere tubae: qua Cinga pererrat
Gurgite: qua Rhodanus raptum velocibus undis
In mare fert Ararim: qua montibus ardua summis
Gens habitat cana pendentes rupe Gebennas:
[Pictones immunes subigunt sua rura; nec ultra
Instabiles Turonas circumsita castra coercent.
In nebulis, Meduana, tuis marcere perosus
Andus, iam placida Ligeris recreatur ab unda;
Inclyta Caesareis Genabos dissolvitur alis.]
Tu quoque laetatus converti proelia, Trevir:
Et nunc tonse Ligur, quondam per colla decors
Crinibus effusis toti praelate Comatae:
Et quibus immitis placatur sanguine diro
Tentates, horrensque feris altaribus Hesus,
Et Taranis Scythicae non mitior ara Dianae.
Vos quoque, qui fortes animas, belloque peremtas
Laudibus in longum vates dimittitis aevum,
Plurima securi fudistis carmina, Bardi.
Et vos barbaricos ritus moremque sinistrum
Sacrorum, Druidae, positis repetistis ab armis.
Solis nosse deos et coeli numina vobis,
Aut solis nescire datum. Nemora alta remotis
Incolitis lucis. Vobis auctoribus, umbrae
Non tacitas Erebi sedes Ditisque profundi
Pallida regna petunt: regit idem spiritus artus
Orbe alio: longae (canitis si cognita) vitae
Mors media est. Certe populi, quos despcit Arctos,
Felices errore suo, quos ille timorum
Maximus haud urget, leti metus. Inde ruendi
In ferrum mens prona viris, animaeque capaces
Mortis: et ignavum, rediturae parcere vitae.
Et vos, cirrigeros bellis arcere Caycos
Oppositi, petitis Romam, Rhenique feroces
Deseritis ripas, et apertum gentibus orbem.
Caesar, ut immensae collecto robore vires
Audendi maiora fidem fecere, per omnem
Spargitur Italiam, vicinaque moenia complet.
Vana quoque ad veros accessit fama timores,
Irrupitque animos populi, clademque futuram
Intulit, et velox properantis nuntia belli
Innumeras solvit falsa in praeconia linguas.
Est, qui, tauriferis ubi se Mevania campis
Explicat, audaces ruere in certamina turmas
Adferat, et, qua Nar Tiberino illabitur amni,
Barbaricas saevi discurrere Caesaris alas:
Ipsum, omnes aquilas collataque signa ferentem,
Agmine non uno densisque incedere castris.
Nec, qualem meminere, vident: maiorque ferusque
Mentibus occurrit, victoque immanior hoste.
Hunc inter Rhenum populos Alpesque iacentes,
Finibus Arctois patriaque a sede revulsos,
Pone sequi, iussamque feris a gentibus urbem,
Romano spectante, rapi. Sic quisque pavendo
Dat vires famae: nulloque auctore malorum,
Quae finxere timent. Nec solum vulgus inani
Perculsum terrore pavet: sed curia et ipsi
Sedibus exsiluere Patres, invisaque belli
Consulibus fugiens mandat decreta senatus.
Tunc quae tuta petant, et quae metuenda relinquant,
Incerti, quo quemque fugae tulit impetus, urgent
Praecipitem populum  serieque haerentia longa
Agmina prorumpunt. Credas, aut tecta nefandas
Corripuisse faces, aut iam, quatiente ruina,
Nutantes pendere domos: sic turba per urbem
Praecipiti lymphata gradu, velut unica rebus
Spes foret adflictis, patrios excedere muros,
Inconsulta ruit. Qualis, cum turbidus Auster
Repulit a Libycis immensum Syrtibus aequor,
Fractaque veliferi sonuerunt pondera mali,
Desilit in fluctus, deserta puppe, magister
Navitaque, et, nondum sparsa compage carinae,
Naufragium sibi quisque facit: sic, urbe relicta,
In bellum fugitur. Nullum  iam languidus aevo
Evaluit revocare parens, coniunxve maritum
Fletibus, aut patrii, dubiae dum vota salutis
Conciperent, tenuere Lares: nec limine quisquam
Haesit et extremo tunc forsitan urbis amatae
Plenus abit visu: ruit irrevocabile vulgus.
O faciles dare summa deos, eademque tueri
Difficiles! Urbem, populis victisque frequentem
Gentibus, et generis, coeat si turba, capacem
Humani, facilem venturo Caesare praedam
Ignavae liquere manus. Cum pressus ab hoste
Clauditur externis miles Romanus in oris,
Effugit exiguo nocturne pericula vallo,
Et subitus rapti munimine cespitis agger
Praebet securos intra tentoria somnos:
Tu tantum audito bellorum nomine, Roma,
Desereris; nox una tuis non credita muris. 
Danda tamen venia est, tantorum danda pavorum:
Pompeio fugiente, timent. Tum ne qua futuri
Spes saltem trepidas mentes levet, addita fati
Peioris manifesta fides, saperique minaces
Prodigiis terras implerunt, aethera, pontum.
Ignota obscurae viderunt sidera noctes,
Ardentemque polum flaminis, coeloque volantes
Obliquas per inane faces, crinemque timendi
Sideris, et terris nutantem regna cometen.
Fulgura fallaci micuerunt crebra sereno,
Et varias ignis denso dedit aere formas:
Nunc iaculum longo, nunc sparso lumine lampas
Emicuit coelo. Tacitum sine nubibus ullis
Fulmen, et Arctois rapiens e partibus ignem,
Percussit Latiale caput: stellaeque minores
Per vacuum solitae noctis decurrere tempus,
In medium venere diem: cornuque coacto
Iam Phoebe toto fratrem cum redderet orbe,
Terrarum subita percussa expalluit umbra.
Ipse caput medio Titan cum ferret Olympo,
Condidit ardentes atra caligine currus,
Involvitque orbem tenebris, gentesque coegit
Desperare diem: qualem fugiente per ortus
Sole Thyesteae noctem duxere Mycenae.
Ora ferox Siculae laxavit Mulciber Aetnae;
Nec tulit in coelum flammas, sed vertice prono
Ignis in Hesperium cecidit latus. Atra Charybdis
Sanguineum fundo torsit mare. Flebile saevi
Latravere canes. Vestali raptus ab ara
Ignis; et ostendens confectas flamma Latinas
Scinditur in partes, geminoque cacumine surgit,
Thebanos imitata rogos. Tunc cardine tellus
Subsedit, veteremque, iugis nutantibus, Alpes
Discussere nivem. Tethys maioribus undis
Hesperiam Calpen, summumque implevit Atlanta.
Indigetes flevisse deos, urbisque laborem
Testatos sudore Lares, delapsaque templis
Dona suis, dirasque diem foedasse volucres
Accipimus; silvisque feras sub nocte relictis
Audaces media posuisse cubilia Roma.
tunc pecudum faciles humana ad murmura linguae,
Monstrosique hominum partus numeroque modoque
Membrorum, matremque suus conterruit infans:
Diraque per populum Cumanae carmina vatis
Vulgantur. Tunc, quos sectis Bellona lacertis
Saeva movet, cecinere deos: crinemque rotantes
Sanguineum populis ulularunt tristia Galli.
Compositis plenae gemuerunt ossibus urnae.
Tunc fragor armorum, magnaeque per avia voces
Auditae nemorum: et venientes comminus umbrae.
Quique colunt iunctos extremis moenibus agros,
Diffugiunt: ingens urbem cingebat Erinnys,
Excutiens pronam flagranti vertice pinum,
Stridentesque comas: Thebanam qualis Agaven
Impulit, aut saevi contorsit tela Lycurgi
Eumenis: aut qualem iussu Iunonis iniquae
Horruit Alcides, viso iam Dite, Megaeram.
Insonuere tubae, et quanto clamore cohortes
Miscentur, tantum nox atra silentibus umbris
Edidit. Et medio visi consurgere Campo
Tristia Sullani cecinere oracula manes:
Tollentemque caput gelidas Anienis ad undas
Agricolae fracto Marium fugere sepulchro.
Haec propter placuit Tuscos de more vetusto
Acciri vates. Quorum qui maximus aevo
Aruns incoluit desertae moenia Lucae,
Fulminis edoctus motus, venasque calentes
Fibrarum, et monitus volitantis in aere pennae,
Monstra iubet primum, nullo quae semine discors
Protulerat natura, rapi, sterilique nefandos
Ex utero fetus infaustis urere flammis.
Mox iubet et totam pavidis a civibus urbem
Ambiri, et festo purgantes moenia lustro,
Longa per extremos pomoeria cingere fines
Pontifices, sacri quibus est permissa potestas.
Turba minor ritu sequitur succincta Gabino,
Vestalemque chorum ducit vittata sacerdos,
Troianam soli cui fas vidisse Minervam.
Tunc qui fata deum secretaque carmina servant,
Et lotam parvo revocant Almone Cybellen:
Et doctus volucres augur servare sinistras:
Septemvirque epulis festis, Titiique sodales:
Et Salius, laeto portans ancilia collo:
Attollensque apicem generoso vertice Flamen.
Dumque illi effusam longis anfractibus urbem
Circueunt, Aruns dispersos fulminis ignes
Colligit, et terrae moesto cum murmure condit,
Datque locis nomen sacris. tunc admovet aris
Electa cervice marem. Iam fundere Bacchum
Ceperat, obliquoque molas inducere cultro:
Impatiensque diu non grati victima sacri,
Cornua succincti premerent cum torva ministri,
Deposito victum praebebat poplite collum.
Nec cruor emicuit solitus: sed vulnere largo
Diffusum rutilo nigrum pro sanguine virus.
Palluit attonitus sacris feralibus Aruns,
Atque iram superum raptis quaesivit in extis.
Terruit ipse color vatem: nam pallida taetris
Viscera tincta notis, gelidoque infecta cruore
Plurimus adsperso variabat sanguine livor.
Cernit tabe iecur madidum: venasque minaces
Hostili de parte videt. Pulmonis anheli
Fibra latet, parvusque secat vitalia limes.
Cor iacet: et saniem per hiantes viscera rimas
Emittunt: produntque suas omenta latebras.
Quodque (nefas) nullis impune apparuit extis,
Ecce, videt capiti fibrarum increscere molem
Alterius capitis: pars aegra et marcida pendet,
Pars micat et celeri venas movet improba pulsu.
His ubi concepit magnorum fata malorum,
Exclamat: Vix fas, superi, quaecumque monetis
Prodere me populis: neque enim tibi summe litavi
Iuppiter hoc sacrum: caesique in pectora tauri
Inferni venere dei.  Non fanda timemus:
Sed venient maiora metu. Di visa secundent,
Et fibris sit nulla fides; sed conditor artis
Finxerit ista Tages. Flexa sic omina Tuscus
Involvens multaque tegens ambage canebat. 
At Figulus, cui cura deos secretaque coeli
Nosse fuit, quem non stellarum Aegyptia Memphis
Aequaret visu, numerisque moventibus astra,
Aut hic errat, ait, nulla cum lege per aevum
Mundus, et incerto discurrunt sidera motu:
Aut, si fata movent, Urbi generique paratur
Humano matura lues.    Terraene dehiscent,
Subsidentque urbes? an tollet fervidus aer
Temperiem ? segetes tellus infida negabit?
Omnis an infusis miscebitur unda venenis?
Quod cladis genus, o superi, qua peste paratis
Saevitiam?  Extremi multorum tempus in unum
Convenere dies. Summo si frigida coelo
Stella nocens nigros Saturni accenderet ignes,
Deucalioneos fudisset Aquarius imbres,
Totaque  diffuso latuisset in aequore tellus.
Si saevum radiis Nemeaeum, Phoebe, Leonem
Nunc premeres, toto fluerent incendia mundo,
Succensusque tuis flagrasset curribus aether.
Hi cessant ignes: tu, qui flagrante minacem
Scorpion incendis cauda, chelasque peruris,
Quid tantum, Gradive, paras?  Nam mitis in alto
Iuppiter occasu premitur, Venerisque salubre
Sidus hebet, motuque celer Cyllenius haeret,
Et coelum Mars solus habet. Cur signa meatus
Deseruere suos, mundoque obscura feruntur:
Ensiferi nimium fulget latus Orionis ?
Imminet armorum rabies: ferrique potestas
Confundet ius omne manu: scelerique nefando
Nomen erit virtus: multosque exibit in annos
Hic furor. Et superos quid prodest poscere finem?
Cum domino pax ista venit. Duc, Roma, malorum
Continuam seriem, clademque in tempora multa
Extrahe, civili tantum iam libera bello.
Terruerant satis haec pavidam praesagia plebem:
Sed maiora premunt. Nam qualis vertice Pindi
Edonis Ogygio decurrit plena Lyaeo:
Talis et attonitam rapitur matrona per urbem,
Vocibus his prodens urgentem pectora Phoebum:
Quo feror, o Paean?   Qua me super aethera raptam
Constituis terra?  Video Pangaea nivosis
Cana iugis, latoque Aemi sub rupe Philippos.
Quis furor hic, o Phoebe, doce: quo tela manusque
Romanae miscent acies, bellumque sine hoste est?
Quo diversa feror? Primos me ducis in ortus,
Qua mare Lagei mutatur gurgite Nili.
Hunc ego, fluminea deformis truncus arena
Qui iacet, agnosco: dubiam super aequora Syrtin
Arentemque feror Libyen, quo tristis Erinnys
Transtulit Emathias acies. Nunc desuper Alpis
Nubiferae colles, atque aeriam Pyrenen
Abripimur.  Patriae sedes remeamus in urbis,
Impiaque in medio peraguntur bella senatu.
Consurgunt partes iterum, totumque per orbem
Rursus eo. Nova da mihi cernere litora Ponti,
Telluremque novam: vidi iam, Phoebe, Philippos.
Haec ait, et lasso iacuit defecta furore."
19,Statius,theb_10,"Obruit Hesperia Phoebum nox umida porta,  imperiis properata Iovis; nec castra Pelasgum  aut Tyrias miseratus opes, sed triste, tot extra  agmina et immeritas ferro decrescere gentes,  panditur immenso deformis sanguine campus: illic arma et equos, ibant quibus ante superbi,  funeraque orba rogis neglectaque membra relinquunt.  tunc inhonora cohors laceris insignibus aegras  secernunt acies, portaeque, ineuntibus arma  angustae populis, latae cepere reversos. par utrimque dolor; sed dant solacia Thebis  quattuor errantes Danaum sine praeside turmae:  ceu mare per tumidum viduae moderantibus alni,  quas deus et casus tempestatesque gubernant.  inde animus Tyriis non iam sua castra, sed ultro hostilem servare fugam, ne forte Mycenas  contenti rediisse petant: dat tessera signum  excubiis, positaeque vices; dux noctis opertae  sorte Meges ultroque Lycus, iamque ordine iusso  arma, dapes ignemque ferunt; rex firmat euntes:  victores Danaum — nec enim lux crastina longe,  nec quae pro timidis intercessere tenebrae  semper erunt — augete animos et digna secundis  pectora ferte deis. iacet omnis gloria Lernae  praecipuaeque manus: subiit ultricia Tydeus Tartara, Mors subitam nigri  stupet auguris umbram,  Ismenos raptis tumet Hippomedontis opimis,  Arcada belligeris pudet adnumerare tropaeis.  in manibus merces, nusquam capita ardua belli  monstrataeque ducum septena per agmina cristae;  scilicet Adrasti senium fraterque iuventa peior et insanis Capaneus metuendus in armis.  ite age et obsessis vigilem circumdate flammam!  nulli ex hoste metus: praedam adservatis opesque  iam vestras.
sic ille truces hortatibus implet Labdacidas, iuvat exhaustos iterare  labores:  sicut erant — pulvis sudorque cruorque per artus  mixtus adhuc — vertere gradum; vix obvia passi  conloquia, amplexus etiam dextrasque suorum  excussere umeris, tum frontem aversaque terga partiti laterumque sinus, vallum undique cingunt  ignibus infestis, rabidi sic agmine multo  sub noctem coiere lupi, quos omnibus agris  nil non ausa fames longo tenuavit hiatu: iam stabula ipsa premunt, torquet spes inrita fauces,  balatusque tremens pinguesque ab ovilibus aurae ;  quod superest, duris adfrangunt postibus ungues,  pectoraque et siccos minuunt in limine dentes. At procul Argolici supplex in margine templi  coetus et ad patrias fusae Pelopeides aras sceptrifcrae Iunonis opem reditumque suorum  exposcunt, pictasque fores et frigida voltu  saxa terunt parvosque docent procumbere natos,  condiderant iam vota diem; nox addita curas  iungit, et ingestis vigilant altaria flammis. peplum etiam dono, cuius mirabile textum  nulla manu sterilis nec dissociata marito  versarat, calathis castae velamina divae  haud spernenda ferunt, variis ubi plurima floret  purpura picta modis mixtoque incenditur auro. ipsa illic magni thalamo desponsa Tonantis,  expers conubii et timide positura sororem,  lumine demisso pueri Iovis oscula libat  simplex et nondum furtis offensa mariti,  hoc tunc Argolicae sanctum velamine matres induerant ebur, et lacrimis questuque rogabant:  aspice sacrilegas Cadmeae paelicis arces,  siderei regina poli, tumulumque rebellem  disice et in Thebas aliud — potes — excute fulmen.
quid faciat? scit Fata suis contraria Grais aversumque Iovem, sed nec periisse precatus  tantaque dona velit; tempus tamen obvia magni  fors dedit auxilii, videt alto ex aethere elusa  moenia et insomni vallum statione teneri:  horruit irarum stimulis motaque verendum turbavit diadema coma: non saevius arsit Herculeae cum matris onus geminosque Tonantis  secubitus vacuis indignaretur in astris.  ergo intempesta somni dulcedine captos  destinat Aonios leto praebere, suamque orbibus accingi solitis iubet Irin et omne  mandat opus. paret iussis dea clara polumque  linquit et in terras longo suspenditur arcu.  Stat super occiduae nebulosa cubilia noctis  Aethiopasque alios, nulli penetrabilis astro, lucus iners, subterque cavis grave rupibus antrum  it vacuum in montem, qua desidis atria Somni  securumque larem segnis Natura locavit,  limen opaca Quies et pigra Oblivio servant  et numquam vigili torpens Ignavia voltu. Otia vestibulo pressisque Silentia pinnis  muta sedent abiguntque truces a culmine ventos  et ramos errare vetant et murmura demunt  alitibus, non hic pelagi, licet omnia clament  litora, non ullus caeli fragor; ipse profundis vallibus effugiens speluncae proximus amnis  saxa inter scopulosque tacet : nigrantia circum  armenta, omne solo recubat pecus, et nova marcent  germina, terrarumque inclinat spiritus herbas,  mille intus simulacra dei caelaverat ardens Mulciber: hic haeret lateri redimita voluptas,  hic comes in requiem vergens Labor, est ubi Baccho,  est ubi Martigenae socium pulvinar Amori  obtinet, interius tecti in penetralibus altis et cum Morte iacet, nullique ea tristis imago   cernitur, hae species, ipse autem  umentia subter  antra soporifero stipatos flore tapetas  incubat; exhalant vestes et corpore pigro  strata calent, supraque torum niger efflat anhelo  ore vapor; manus haec fusos a tempore laevo sustentat crinis, haec cornu oblita remisit,  adsunt innumero circum vaga Somnia vultu,  vera simul falsis permixtaque tristia blandis,  noctis opaca cohors, trabibusque aut postibus haerent,  aut tellure iacent, tenuis, qua circuit aulam, invalidusque nitor, primosque hortantia somnos  languida succiduis exspirant lumina flammis.  Huc se caeruleo libravit ab aethere virgo  discolor: effulgent silvae, tenebrosaque Tempe  adrisere deae, et zonis lucentibus icta evigilat domus; ipse autem nec lampade clara  nec sonitu nec voce deae perculsus eodem  more iacet, donec radios Thaumantias omnis  impulit inque oculos penitus descendit inertes.  tunc sic orsa loqui nimborum fulva creatrix:  Sidonios te Iuno duces, mitissime divum  Somne, iubet populumque trucis defigere Cadmi,  qui nunc eventu belli tumefactus Achaeum  pervigil adservat vallum et tua iura recusat,  da precibus tantis, rara est hoc posse facultas placatumque Iovem dextra Iunone mereri. dixit, et increpitans languentia pectora dextra,  ne pereant voces, iterumque iterumque monebat,  ille deae iussis vultu, quo nutat, eodem   adnuit; excedit gravior nigrantibus antris Iris et obtusum multo iubar excitat imbri.  Ipse quoque et volucrem gressum et ventosa citavit  tempora, et obscuri sinuatam frigore caeli  implevit chlamydem, tacitoque per aethera cursu  fertur et Aoniis longe gravis imminet arvis. illius aura solo volucres pecudesque ferasque  explicat, et penitus, quemcumque  supervolat orbem,  languida de scopulis sidunt freta, pignus haerent  nubila, demittunt extrema cacumina silvae,  pluraque laxato ceciderunt sidera caelo. primus adesse deum subita caligine sensit  campus, et innumerae voces fremitusque virorum  submisere sonum; cum vero umentibus alis  incubuit piceaque haud umquam densior umbra  castra subit, errare oculi resolutaque colla, et medio adfatu verba imperfecta relinqui,  mox et fulgentes clipeos et saeva remittunt  pila manu, lassique cadunt in pectora voltus,  et iam cuncta silent: ipsi iam stare recusant  cornipedes, ipsos subitus cinis abstulit ignes. At non et trepidis eadem sopor otia Grais  suadet, et adiunctis arcet sua nubila castris  noctivagi vis blanda dei: stant undique in armis foedam indignantes noctem vigilesque superbos,  ecce repens superis animum lymphantibus horror  Thiodamanta subit formidandoque tumultu pandere fata iubet, sive hanc Saturnia mentem,  sive novum comitem bonus instigabat Apollo,  prosilit in medios, visu audituque tremendus  impatiensque dei, fragili quem mente receptum non capit: exundant stimuli, nudusque per ora  stat furor, et trepidas incerto sanguine tendit  exhauritque genas — acies huc errat et illuc —  sertaque mixta comis sparsa cervice flagellat,  sic Phryga terrificis genetrix Idaea cruentum elicit ex adytis consumptaque bracchia ferro  scire vetat; quatit ille sacras in pectora pinus  sanguineosque rotat crines et vulnera cursu  exanimat: pavet omnis ager respersaque cultrix   arbor, et attoniti currum erexere leones. ventum ad consilii penetrale domumque verendam  signorum, magnis ubi dudum cladibus aeger,  rerum extrema movens, frustra consultat Adrastus.  stant circum subiti proceres, ut quisque perempto  proximus, et magnis loca desolata tuentur regibus haud laeti seque huc crevisse dolentes,  non secus amisso medium cum praeside puppis  fregit iter, subit ad vidui  moderamina clavi  aut laterum custos, aut quem penes obvia ponto  prora fuit: stupet ipsa ratis tardeque sequuntur arma, nec accedit domino tutela minori. ergo alacer trepidos sic erigit augur Achivos:  magna deum mandata, duces, monitusque verendos  advehimus, non hae nostro de pectore voces:  ille canit, cui me famulari et sumere vittas vestra fides, ipso non discordante, subegit.  nox fecunda operum pulchraeque accommoda fraudi  panditur augurio divom; vocat obvia virtus,  et poscit Fortuna manus, stupet obruta somno  Aonidum legio: tempus nunc funera regum ulcisci miserumque diem; rapite arma morasque  frangite portarum: sociis hoc subdere flammas,  hoc tumulare suos. equidem haec et Marte diurno  dum res infractae pulsique in terga redimus —  per tripodas iuro et rapti nova fata magistri — vidi, et me volucres circum plausere secundae.  sed nunc certa fides, modo me sub nocte silenti  ipse, ipse adsurgens iterum tellure soluta,  qualis erat — solos infecerat umbra iugales — ,  Amphiaraus adit: non vanae monstra quietis, nec somno comperta loquor, 'tune' inquit, 'inertes Inachidas —  redde haec Parnassia serta meosque  redde deos — tantam patiere amittere noctem,  degener? haec egomet caeli secreta vagosque  edocui lapsus? vade heia, ulciscere ferro nos saltem! ' dixit, meque haec ad limina visus  cuspide sublata totoque impellere curru.  quare agite, utendum superis; non comminus hostes  sternendi: bellum iacet, et saevire potestas,  ecqui aderunt, quos ingenti se adtollere fama non pigeat, dum fata sinunt? iterum ecce benignae  noctis aves; sequor, et comitum licet agmina cessent,  solus eo! atque adeo venit ille et quassat habenas.
Talia vociferans noctem exturbabat, euntque   non secus accensi proceres, quam si omnibus idem corde deus: flagrant comitari et iungere casus,  ter denos numero, turmarum robora, iussus  ipse legit; circa fremit indignata iuventus  cetera, cur maneant castris ignavaque servent  otia: pars sublime genus, pars facta suorum, pars sua, sortem alii clamant, sortem undique poscunt,  gaudet in adversis animoque adsurgit Adrastus.  vertice sic Pholoes volucrum nutritor equorum,  cum fetura gregem pecoroso vere novavit,  laetatur cernens hos montis in ardua niti, hos innare vadis, certare parentibus illos;  tunc vacuo sub corde movet, qui molle domandi  ferre iugum, qui terga boni, quis in arma tubasque  natus, ad Eleas melior quis surgere palmas:  talis erat turmae ductor longaevus Achivae. nec deest inceptis : unde haec tam sera repente  numina? qui fractos superi rediistis ad Argos?  estne hic infelix virtus? gentique superstes  sanguis, et in miseris animorum semina durant?  laudo equidem, egregii iuvenes, pulchraque meorum seditione fruor; sed fraudem et operta paramus proelia, celandi motus: numquam apta latenti  turba dolo. servate animos, venit ultor in hostes  ecce dies; tunc arma palam, tunc ibimus omnes.
his tandem virtus iuvenum frenata quievit: non aliter moto quam si pater Aeolus antro  portam iterum saxo premat imperiosus et omne  claudat iter, iamiam sperantibus aequora ventis.  Insuper Herculeum sibi iungit Agyllea vates  Actoraque: hic aptus suadere, hic robore iactat non cessisse patri; comites tribus ordine deni,  horrendum Aoniis et contra stantibus agmen,  ipse novi gradiens furta ad Mavortia belli  ponit adoratas, Phoebea insignia, frondes,  longaevique ducis gremio commendat honorem frontis, et oblatam Polynicis munere grato  loricam galeamque subit, ferus Actora magno  ense gravat Capaneus, ipse haud dignatus in hostem  ire dolo superosque sequi, permutat Agylleus  arma trucis Nomii: quid enim fallentibus umbris  arcus et Herculeae iuvissent bella sagittae? Inde per abruptas castrorum ex aggere pinnas,  ne gravis exclamet portae mugitus aenae,  praecipitant saltu; nec longum, et protinus ingens  praeda solo ceu iam exanimes multoque peracti ense iacent.
ite, o socii, quacumque voluptas  caedis inexhaustae, superisque faventibus, oro,  sufficite!
hortatur clara iam voce sacerdos, cernitis expositas turpi marcore cohortes?  pro pudor! Argolicas hine ausi obsidere portas, hi servare viros?
sic fatus, et exuit ensem  fulmineum rapidaque manu morientia transit  agmina, quis numeret caedes, aut nomine turbam  exanimem signare queat? subit ordine nullo  tergaque pectoraque et galeis inclusa relinquit murmura permiscetque vagos in sanguine manes:  hunc temere explicitum stratis, hunc sero remissis  gressibus inlapsum clipeo et male tela tenentem,  coetibus hos mediis vina inter et arma iacentes,  adclines clipeis alios, ut quemque ligatum infelix tellure sopor supremaque nubes  obruerat. nec numen abest, armataque Iuno  lunarem quatiens exserta lampada dextra  pandit iter firmatque animos et corpora monstrat,  sentit adesse deam, tacitus sed gaudia celat Thiodamas; iam tarda manus, iam debile ferrum  et caligantes nimiis successibus irae.  Caspia non aliter magnorum in strage iuvencum  tigris, ubi immenso rabies placata cruore  lassavitque genas et crasso sordida tabo confudit maculas, spectat sua facta doletque  defecisse famem: victus sic augur inerrat  caedibus Aoniis; optet nunc bracchia centum  centenasque in bella manus; iam taedet inanes  exhaurire minas, hostemque adsurgere mallet. Parte alia segnes magno satus Hercule vastat  Sidonios Actorque alia, sua quemque cruento  limite turba subit: stagnant nigrantia tabo  gramina, sanguineis nutant tentoria rivis;  fumat humus, somnique et mortis anhelitus una volvitur; haud quisquam visus aut ora iacentum  erexit: tali miseris deus aliger umbra  incubat et tantum morientia lumina solvit.  traxerat insomnis cithara ludoque suprema  sidera iam nullos visurus Ialmenus ortus, Sidonium paeana canens; huic languida cervix  in laevum cogente deo mediaque iacebant  colla replicta lyra: ferrum per pectus Agylleus  exigit aptatamque cava testudine dextram  percutit et digitos inter sua fila trementes. proturbat mensas dirus liquor: undique manant  sanguine permixti latices et Bacchus in altos  crateras paterasque redit, ferus occupat Actor  implicitum fratri Thamyrin, Tagus haurit Echetli  terga coronati, Danaus caput amputat Hebri: nescius heu rapitur fatis, hilarisque sub umbras  vita fugit mortisque ferae lucrata dolores.  stratus humo gelida subter iuga fida rotasque  Calpetus Aonios gramen gentile metentes  proflatu terrebat equos: madida ora redundant accensusque mero sopor aestuat; ecce iacentis  Inachius vates iugulum fodit, expulit ingens  vina cruor fractumque perit in sanguine murmur.  fors illi praesaga quies, nigrasque gravatus  per somnum Thebas et Thiodamanta videbat. Quarta soporiferae superabant tempora nocti,  cum vacuae nubes et honor non omnibus astris, adflatusque fugit curru maiore Bootes,  iamque ipsum defecit opus, cum providus Actor  Thiodamanta vocat: satis haec inopina Pelasgis gaudia: vix ullos tanto reor agmine saevam  effugisse necem, ni quos deformis in alto  sanguine degeneres occultat vita; secundis  pone modum: sunt et diris sua numina Thebis.  forsitan et nobis modo quae favere, recedunt.
paruit, et madidas tollens ad sidera palmas:  Phoebe, tibi exuvias monstratae praemia noctis  nondum ablutus aquis — tibi enim haec ego sacra litavi —  trado ferus miles tripodum fidusque sacerdos,  si non dedecui tua iussa tulique prementem, saepe veni, saepe hanc dignare inrumpere mentem,  nunc tibi crudus honos, trunca arma cruorque virorum:  at patrias si quando domos optataque, Paean,  templa, Lycie, dabis, tot ditia dona sacratis  postibus et totidem voti memor exige tauros.
dixerat, et laetis socios revocabat ab armis.  venerat hos inter fato Calydonius Hopleus  Maenaliusque Dymas, dilecti regibus ambo,  regum ambo comites, quorum post funera maesti  vitam indignantur. prior Arcada concitat Hopleus:  nullane post manes regis tibi cura perempti, clare Dyma, teneant quem iam fortasse volucres  Thebanique canes? patriae quid deinde feretis, Arcades? en reduces contra venit aspera mater:  funus ubi? at nostro semper sub pectore Tydeus saevit inops tumuli, quamvis patientior artus  ille nec abruptis adeo lacrimabilis annis,  ire tamen saevumque libet nullo ordine passim  scrutari campum, mediasve inrumpere Thebas,
excipit orsa Dymas; per ego haec vaga sidera iuro,  per ducis errantes instar mihi numinis umbras, idem animus misero; comitem circumspicit olim  mens humilis luctu, sed nunc prior ibo
— viamque  incohat et maesto conversus ad aethera voltu  sic ait: arcanae moderatrix Cynthia noctis, si te tergeminis perhibent variare figuris  numen et in silvas alio descendere voltu,  ille comes nuper nemorumque insignis alumnus,  ille tuus, Diana, puer — nunc respice saltem  — quaeritur,
incendit  pronis dea cornibus  almum  sidus et admoto monstravit funera curru.  apparent campi Thebaeque altusque Cithaeron:  sic ubi nocturnum tonitru malus aethera frangit  Iuppiter, absiliunt nubes et fulgure claro  astra patent, subitusque oculis ostenditur orbis. accepit radios et eadem percitus Hopleus  Tydea luce videt; longe dant signa per umbras  mutua laetantes, et amicum pondus uterque,  ceu reduces vitae saevaque a morte remissos,  subiecta cervice levant; nec verba, nec ausi flere diu: prope saeva dies iudexque minatur ortus, eunt taciti per maesta silentia magnis  passibus exhaustasque dolent pallere tenebras. Invida fata piis et fors ingentibus ausis  rara comes, iam castra vident animisque propinquant,  et decrescit onus, subiti cum pulveris umbra et sonus a tergo, monitu ducis acer agebat  Amphion equites, noctem vigilataque castra  explorare datus, primusque per avia campi  usque procul — necdum totas lux solverat umbras —  nescio quid visu dubium incensumque moveri corporaque ire videt; subitus mox fraude reperta  exclamat: cohibete gradum quicumque!
sed hostes  esse patet: miseri pergunt anteire timentque  non sibi; tunc mortem trepidis minitatur et hastam  expulit, ac vanos alte levat eminus ictus, adfectans errare manum, stetit illa Dymantis  ante oculos, qui forte prior gressumque repressit.  at non magnanimus curavit perdere iactus  Aepytus, et fixo transverberat Hoplea tergo pendentisque etiam perstrinxit Tydeos armos,  labitur egregii nondum ducis immemor Hopleus,  exspiratque tenens — felix, si corpus ademptum  neseiat — et saevas talis descendit ad umbras.  viderat hoc retro conversus et agmina sentit iuncta Dymas, dubius precibusne subiret an armis  instantes; arma ira dabat, fortuna precari,  non audere iubet: neutri fiducia coepto,  distulit ira preces; ponit miserabile corpus  ante pedes, tergoque graves, quas forte ferebat,  tigridis exuvias, in laevam torquet et obstat  exsertum obiectans mucronem, inque omnia tela  versus et ad caedem iuxta mortemque paratus:  ut lea, quam saevo fetam pressere cubili  venantes Numidae, natos erecta superstat mente sed  incerta, torvum ac miserabile frendens;  illa quidem turbare globos et frangere morsu  tela queat, sed prolis amor crudelia vincit  pectora, et a media catulos circumspicit ira.  et iam laeva viro, quamvis saevire vetaret Amphion, erepta manus, puerique trahuntur  ora supina comis, serus tunc denique supplex  demisso mucrone rogat: moderatius, oro,  ducite, fulminei per vos cunabula Bacchi  Inoamque fugam vestrique Palaemonis annos! si cui forte domi natorum gaudia, si quis  hic pater, angusti puero date pulveris haustus  exiguamque facem! rogat, en rogat ipse tacentis   voltus: ego infandas potior satiare volucres,  me praebete feris, ego bella audere coegi.
immo
ait Amphion, regem si tanta cupido  condere, quae timidis belli mens, ede, Pelasgis,  quid fracti exsanguesque parent; cuncta ocius effer,  et vita tumuloque ducis donatus abito.
horruit et toto praecordia protinus Arcas implevit capulo. summumne hoc cladibus
inquit,  deerat, ut adflictos turparem ego proditor Argos?  nil emimus tanti, nec sic velit ipse  cremari.
sic ait. et magno proscissum volnere pectus  iniecit puero, supremaque murmura volvens:  hoc tamen interea mecum potiare  sepulcro.
tales optatis regum in complexibus ambo,  par insigne animis, Aetolus et inclytus Arcas,  egregias efflant animas letoque fruuntur.  vos quoque sacrati, quamvis mea carmina surgant  inferiore lyra, memores superabitis annos. forsitan et comites non aspernabitur umbras  Euryalus Phrygiique admittet gloria Nisi.  At ferus Amphion, regi qui facta reportent  edoceantque dolum captivaque corpora reddant, mittit ovans; clusis ipse insultare Pelasgis  tendit et abscisos sociorum ostendere voltus,  interea reducem murorum e culmine Grai  Thiodamanta vident nec iam erumpentia celant  gaudia, ut exsertos enses et caede recenti arma rubere notant, novus adsilit aethera magnum  clamor, et e summo pendent cupida agmina vallo  noscere quisque suos. volucrum sic turba recentum,  cum reducem longo prospexit in aere matrem,  ire cupit contra summique e margine nidi exstat hians, iamiamque cadat, ni pectore toto  obstet aperta parens et amantibus increpet alis.  dumque opus arcanum et taciti compendia Martis  enumerant laetisque suos complexibus implent  Hopleaque exquirunt tardumque Dymanta queruntur:  ecce et Dircaeae iuxta dux concitus alae venerat Amphion; non longum caede recenti  laetatus videt innumeris fervere catervis  tellurem atque una gentem exspirare ruina,  qui tremor elicita  caeli de lampade tactis, hic fixit iuvenem, pariterque horrore sub uno  vox, acies sanguisque perit, gemitusque parantem  ipse ultro convertit equus; fugit ala retorto  pulvere, nondum illi Thebarum claustra subibant,  et iam Argiva cohors nocturno freta triumpho prosilit in campos; per et arma et membra iacentum  taetraque congerie sola semianimumque cruorem  cornipedes ipsique ruunt: gravis exterit artus  ungula, sanguineus lavat imber et impedit axes.  dulce viris hac ire via, ceu tecta superbi Sidonia atque ipsas calcent in sanguine Thebas.  hortatur Capaneus: satis occultata, Pelasgi,  delituit virtus: nunc, nunc mihi vincere pulchrum  teste die; mecum clamore et pulvere aperto  ite palam, iuvenes: sunt et mihi provida dextrae  omina  et horrendi stricto mucrone furores.
sic ait; ardentes alacer succendit Adrastus  Argolicusque gener, sequitur iam tristior augur,  iamque premunt muros — et adhuc nova funera narrat  Amphion — miseramque intrarant protinus urbem,  ni Megareus specula citus exclamasset ab alta: claude, vigil,subeunt hostes,claude undique portas!
Est ubi dat vires nimius timor: ocius omnis  porta coit; solas dum tardius artat Echion Ogygias, audax animis Spartana iuventus inrupit, caesique ruunt in limine primo  incola Taygeti Panopeus rigidique natator  Oebalus Eurotae; tuque, o spectate palaestris  omnibus et nuper Nemeaeo in pulvere felix,  Alcidama, primis quem caestibus ipse ligarat Tyndarides, nitidi moriens convexa magistri  respicis: averso pariter deus occidit astro,  te nemus Oebalium, te lubrica ripa Lacaenae  virginis et falso gurges cantatus olori  flebit, Amyclaeis Triviae lugebere Nymphis, et quae te leges praeceptaque fortia belli  erudiit genetrix, nimium didicisse queretur.  talis Echionio Mavors in limine saevit.  Tandem umeris obnixus Acron et pectore toto  pronus Ialmenides aeratae  robora portae torserunt: quanta pariter cervice gementes  profringunt inarata diu Pangaea iuvenci.  par operis iactura lucro, quippe hoste retento  exclusere suos; cadit intra moenia Graius  Ormenus, et pronas tendentis Amyntoris ulnas fundentisque preces penitus cervice remissa  verba solo voltusque cadunt, colloque decorus  torques in hostiles cecidit per vulnus harenas.  solvitur interea vallum, primaeque recusant  stare morae; iam se peditum iunxere catervae moenibus: at patulas saltu transmittere fossas  horror equis, haerent trepidi atque immane paventes  abruptum mirantur agi ; nunc impetus ire margine ab extremo, nunc sponte in frena recedunt.  hi praefixa solo vellunt munimina, at illi portarum obiectus minuunt et ferrea sudant  claustra remoliri, trabibusque atque aere  sonoro  pellunt saxa loco; pars ad fastigia missas  exsultant haesisse faces, pars ima lacessunt  scrutanturque cavas caeca testudine turres. At Tyrii, quae sola salus, caput omne coronant  murorum, nigrasque sudes et lucida ferro  spicula et arsuras caeli per inania glandes  saxaque in adversos ipsis avolsa rotabant  moenibus: exundant saevo fastigia nimbo, armataeque vomunt stridentia tela fenestrae,  qualiter aut Malean aut alta Ceraunia supra  cessantes in nube sedent nigrisque locantur   collibus et subitae saliunt in vela procellae:  talis Agenoreis Argivom exercitus armis   obruitur; non ora virum, non pectora flectit  imber atrox, rectosque tenent in moenia voltus  immemores leti et tantum sua tela videntes.  Anthea falcato lustrantem moenia curru  desuper Ogygiae pepulit gravis impetus hastae; lora excussa manu, retroque in terga volutus  semianimos artus ocreis retinentibus haeret;  mirandum visu belli scelus: arma trahuntur,  fumantesque rotae tellurem et tertius hastae  sulcus arat; longo sequitur vaga pulvere cervix, et resupinarum patet orbita lata comarum. At tuba luctificis pulsat clangoribus urbem  obsaeptasque fores sonitu perfringit amaro,  divisere aditus, omnique in limine saevus  signifer, ante omnes sua damna et gaudia portans,  dira intus facies, vix Mavors ipse videndo gaudeat; insanis lymphatam horroribus urbem  scindunt dissensu vario Luctusque Furorque  et Pavor et caecis Fuga circumfusa tenebris,  bellum intrasse putes: fervent discursibus arces,  miscentur clamore viae, ferrum undique et ignes mente vident, saevas mente accepere catenas,  consumpsit ventura timor: iam tecta replerunt  templaque et ingratae vallantur planctibus arae.  una omnes eademque subit formido per annos: poscunt fata senes, ardet palletque iuventus,  atria femineis trepidant ululata querellis,  flent pueri et flendi nequeunt cognoscere causas  attoniti et tantum matrum lamenta trementes,  illas cogit amor, nec habent extrema pudorem: ipsae tela viris, ipsae iram animosque ministrant,  hortanturque unaque ruunt, nec avita gementes  limina nec parvos cessant ostendere natos:  sic ubi pumiceo pastor rapturus ab antro  armatas erexit apes, fremit aspera nubes, inque vicem sese stridore hortantur et omnes  hostis in ora volant, mox deficientibus alis  amplexae flavamque domum captivaque plangunt  mella laboratasque premunt ad pectora ceras.  Nee non ancipitis pugnat sententia volgi discordesque serit motus: hi reddere fratrem  —  nec mussant, sed voce palam claroque tumultu — ,  reddere regna iubent; periit reverentia regis  sollicitis: veniat pactumque hic computet annum,  Cadmeosque lares exsul patriasque salutet infelix tenebras; cur autem ego sanguine fraudes  et periura luam regalis crimina noxae?
inde alii: sera ista fides, iam vincere mavult.
Tiresian alii lacrimis et supplice coetu  orant, quodque unum rebus solamen in artis, nosse futura rogant, tenet ille inclusa premitque  fata deum: quiane ante duci bene credita nostro  consilia et monitus, cum perfida bella vetarem?  te tamen, infelix,
inquit, perituraque Thebe,  si taceam, nequeo miser exaudire cadentem Argolicumque oculis haurire vacantibus ignem,  vincamur, Pietas; pone heia altaria, virgo,  quaeramus superos.
facit illa, acieque sagaci  sanguineos flammarum apices geminumque per aras  ignem et clara tamen mediae fastigia lucis orta docet; tunc in speciem serpentis inanem  ancipiti gyro volvi frangique ruborem  demonstrat dubio, patriasque inluminat umbras,  ille coronatos iamdudum amplectitur ignes,  fatidicum sorbens vultu flagrante vaporem. stant tristes horrore comae, vittasque prementes  caesaries insana levat: diducta putares lumina consumptumque genis rediisse nitorem.  tandem exundanti permisit verba furori:  audite, o sontes, extrema litamina divum, Labdacidae: venit alma salus, sed limite duro.  Martius inferias et saeva efflagitat anguis  sacra: cadat generis quicumque novissimus exstat  viperei, datur hoc tantum victoria pacto.  felix, qui tanta lucem mercede relinquet.
Stabat fatidici prope saeva altaria vatis  maestus, adhuc patriae et tantum communia lugens  fata, Creon: grandem subiti cum fulminis ictum,  non secus ac torta traiectus cuspide pectus,  accipit exanimis sentitque Menoecea posci. monstrat enim suadetque timor; stupet anxius alto  corda metu glaciante pater: Trinacria qualis  ora repercussum Libyco mare sumit ab aestu,  mox plenum Phoebo vatem et celerare iubentem  nunc humilis genua amplectens, nunc ora canentis  nequiquam reticere rogat; iam fama sacratam vocem amplexa volat, clamavitque oracula Thebae.  Nunc, age, quis stimulos et pulchrae gaudia mortis  addiderit iuveni — neque enim haec absentibus umquam mens homini transmissa deis — memor incipe Clio,  saecula te quoniam penes et digesta vetustas. Diva Iovis solio iuxta comes, unde per orbem  rara dari terrisque solet contingere, virtus,  seu pater omnipotens tribuit, sive ipsa capacis  elegit penetrare viros, caelestibus ut tunc  desiluit gavisa plagis! dant clara meanti  astra locum quosque ipsa polis adfixerat ignes.  iamque premit terras, nec vultus ab aethere longe;  sed placuit mutare genas, fit provida Manto,  responsis ut plena  fides, et fraude priores exuitur voltus, abiit horrorque vigorque  ex oculis, paulum decoris permansit honosque  mollior, et posito vatum gestamina ferro  subdita; descendunt vestes, torvisque ligatur  vitta comis — nam laurus erat — tamen aspera produnt  ora deam nimiique gradus, sic Lydia coniunx Amphitryoniaden exutum horrentia terga  perdere Sidonios umeris ridebat  amictus  et turbare colus et tympana rumpere dextra.  Sed neque te indecorem sacris dignumque iuberi  talia Dircaea stantem pro turre, Menoeceu, invenit; immensae reserato limine portae  sternebas Danaos, pariter Mavortius Haemon.  sed consanguinei quamvis atque omnia fratres,  tu prior: exanimes circum cumulantur acervi; omne sedet telum, nulli sine caedibus ictus —  necdum aderat virtus — non mens, non dextra quiescit,  non avida arma vacant, ipsa insanire videtur  Sphinx galeae custos, visoque animata cruore  emicat effigies et sparsa orichalca renident: cum dea pugnantis capulum dextramque repressit:  magnanime o iuvenis, quo non agnoverit ullum  certius armifero Cadmi de semine Mavors,  linque humiles pugnas, non haec tibi debita virtus:  astra vocant, caeloque animam, plus concipe, mittes,  iamdudum hoc hilares genitor baechatur ad aras, hoc ignes fibraeque volunt, hoc urget Apollo:  terrigenam cuncto patriae pro sanguine poscunt,  fama canit monitus, gaudet Cadmeia plebes  certa tui ; rape mente deos, rape nobile fatum. i, precor, adcelera, ne proximus occupet Haemon.
sic ait, et magna cunctantis pectora dextra  permulsit tacite seseque in corde reliquit,  fulminis haud citius radiis adflata cupressus  combibit infestas et stirpe et vertice flammas, quam iuvenis multo possessus numine pectus  erexit sensus letique invasit amorem,  ut vero aversae gressumque habitumque notavit  et subitam a terris in nubila crescere Manto,  obstipuit. sequimur, divum quaecumque vocasti,  nec tarde paremus,
ait; iamiamque recedens instantem vallo Pylium tamen Agrea fixit,  armigeri fessum excipiunt; tum vulgus euntem  auctorem pacis servatoremque deumque  conclamat gaudens atque ignibus implet honestis,  iamque iter ad muros cursu festinus anhelo obtinet et miseros gaudet vitasse parentes,  eum genitor — steteruntque ambo et vox haesit utrique,  deiectaeque genae, tandem pater ante profatus:  quis novus inceptis rapuit te casus ab armis? quae bello graviora paras? dic, nate, precanti,  cur tibi torva acies? cur hic truculentus in ore  pallor, et ad patrios non stant tua lumina voltus?  audisti responsa, palam est. per ego oro tuosque,  nate, meosque annos miseraeque per ubera matris,  ne vati, ne crede, puer! superine profanum dignantur stimulare senem, cui vultus inanis  exstinctique orbes et poena simillima diro  Oedipodae? quid si insidiis et fraude dolosa  rex agit, extrema est cui nostra in sorte timori nobilitas tuaque ante duces notissima virtus?  illius haec forsan, remur quae verba deorum;  ille monet! ne frena animo permitte calenti,  da spatium tenuemque moram, male cuncta ministrat  impetus; hoc, oro, munus concede parenti. sic tua maturis signentur tempora canis,  et sis ipse parens et ad hunc, animose, timorem  pervenias: ne perge meos orbare penates,  externi te nempe patres alienaque tangunt  pignora? si pudor est,primum miserere tuorum. haec pietas, hic verus honos; ibi gloria tantum  ventosumque decus titulique in morte latentes,  nec timidus te flecto parens: i, proelia misce,  i Danaas acies mediosque per obvius enses;  non teneo: liceat misero tremibunda lavare vulnera et undantem lacrimis siccare cruorem,  teque iterum saevis iterumque remittere bellis,  hoc malunt Thebae.
sic colla manusque tenebat  implicitus; sed nee lacrimae nec verba movebant  dis votum iuvenem; quin et monstrantibus illis fraude patrem tacita subit avertitque timorem:  falleris heu verosque metus, pater optime, nescis,  non me ulli monitus, nec vatum exorsa furentum  sollicitant vanisque  movent: sibi callidus ista  Tiresias nataeque canat; non si ipse reclusis comminus ex adytis in me insaniret Apollo,  sed gravis unanimi casus me fratris ad urbem  sponte refert: gemit Inachia mihi saucius Haemon  cuspide; vix illum medio de pulvere belli  inter utrasque acies, iamiamque tenentibus Argis —  sed moror; i, refove dubium turbaeve ferenti   dic, pareant leviterque vehant; ego vulnera doctum  iungere supremique fugam revocare cruoris  Aetiona petam.
sic imperfecta locutus  effugit; illi atra mersum caligine pectus confudit sensus; pietas incerta vagatur  discordantque metus, impellunt credere Parcae.  Turbidus interea ruptis venientia portis  agmina belligeri Capaneus agit aequore campi,  cornua nunc equitum, cuneos nunc ille pedestres,  et proculcantes moderantum funera currus; idem altas turres saxis et turbine crebro  laxat, agit turmas idem atque in sanguine fumat,  nunc spargit torquens volucri nova vulnera plumbo,  nunc iaculum excusso rotat in sublime lacerto, nullaque tectorum subit ad fastigia, quae non  deferat hasta virum perfusaque caede recurrat. nee iam aut Oeniden aut Hippomedonta peremptos  aut vatem Pelopea phalanx aut Areada credunt:  quin socium coiisse animas et corpore in uno stare omnes, ita cuncta replet, non ullius aetas,  non cultus, non forma movet; pugnantibus idem  supplicibusque furit; non quisquam obsistere contra,  non belli temptare vices: procul arma furentis  terribilesque iubas et frontem cassidis horrent. At pius electa murorum in parte Menoeceus  iam sacer aspectu solitoque augustior ore,  ceu subito in terras supero demissus ab axe,  constitit, exempta manifestus casside nosci,  despexitque acies hominum et clamore profundo convertit campum iussitque silentia bello.  armorum superi, tuque o qui funere tanto  indulges mihi, Phoebe, mori, date gaudia Thebis,  quae pepigi et toto quae sanguine prodigus emi.  ferte retro bellum captaeque impingite Lernae relliquias turpes, confixaque terga foventes  Inachus indecores pater aversetur alumnos.  at Tyriis templa, arva, domos, conubia, natos  reddite morte mea: si vos placita hostia iuvi,  si non attonitis vatis consulta recepi auribus et Thebis nondum credentibus hausi,  haec Amphioniis pro me persolvite tectis  ac mihi deceptum, precor, exorate parentem.
sic ait, insignemque animam mucrone corusco  dedignantem artus pridem maestamque teneri arripit atque uno quaesitam vulnere rumpit,  sanguine tunc spargit turres et moenia lustrat,  seque super medias acies, nondum ense remisso,  iecit et in saevos cadere est conatus Achivos.  ast illum amplexae Pietas virtusque ferebant leniter ad terras corpus; nam spiritus olim  ante Iovem et summis apicem sibi poscit in astris.  Iamque intra muros nullo sudore receptum  gaudentes heroa ferunt: abscesserat ultro  Tantalidum venerata cohors; subit agmine longo  colla inter iuvenum, laetisque favoribus omni concinitur vulgo Cadmum atque Amphiona supra  conditor; hi sertis, hi veris honore solutos   adcumulant artus patriaque in sede reponunt  corpus adoratum. repetunt mox bella peractis laudibus; hic victa genitor lacrimabilis ira  congemit, et tandem matri data flere potestas:  lustralemne feris ego te, puer inclyte, Thebis  devotumque caput vilis ceu mater alebam?  quod molita nefas, cui tantum invisa deorum? non ego monstrifero coitu revoluta novavi   pignora, nec nato peperi funesta nepotes,  quid refert? potitur natis Iocasta ducesque  regnantesque videt: nos saeva piacula bello  demus, ut alterni — placet hoc tibi, fulminis auctor —  Oedipodionii mutent diademata fratres! quid superos hominesve queror? tu, saeve Menoeceu,  tu miseram ante omnes properasti exstinguere matrem, unde hic mortis amor? quae sacra insania menti?  quosve ego conceptus aut quae male pignora fudi  tam diversa mihi? nimirum Martius anguis, quaeque novis proavum tellus effloruit armis —  hinc animi tristes nimiusque in pectore Mavors,  et de matre nihil, sponte en ultroque peremptus  inrumpis maestas Fatis nolentibus umbras. ast egomet Danaos Capaneaque tela verebar:  haec erat, haec metuenda manus ferrumque, quod amens  ipsa dedi. viden ut iugulo consumpserit ensem?  altius haud quisquam Danaum mucrone subisset.
Diceret infelix etiamnum et cuncta repleret questibus: abducunt comites famulaeque perosam  solantes thalamoque tenent, sedet eruta multo  ungue genas; non illa diem, non verba precantum  respicit aut visus flectit tellure relictos,  iam vocis, iam mentis inops, sic aspera tigris fetibus abreptis Scythico deserta sub antro  accubat et tepidi lambit vestigia saxi;  nusquam irae, sedit  rabidi  feritasque famesque  oris, eunt praeter secura armenta gregesque:  aspicit illa iacens; ubi enim, quibus ubera pascat  aut quos ingenti premat exspectata rapina? Hactenus arma, tubae, ferrumque et vulnera: sed nunc  comminus astrigeros Capaneus tollendus in axis.  non mihi iam solito vatum de more canendum; maior ab Aoniis poscenda amentia lucis: mecum omnes audete deae! sive ille profunda  missus nocte furor, Capaneaque signa secutae  arma Iovem contra Stygiae rapuere sorores,  seu virtus egressa modum, seu gloria praeceps,  seu magnae data fata  neci, seu laeta malorum principia et blandae superum mortalibus irae.  Iam sordent terrena viro taedetque profundae  caedis, et exhaustis olim Graiumque suisque  missilibus lassa respexit in aethera dextra,  ardua mox torvo metitur culmina visu, innumerosque gradus, gemina latus arbore clusos,  aerium sibi portat iter, longeque timendus  multifidam quercum flagranti lumine vibrat;  arma rubent una clipeoque incenditur ignis.  hac
ait, in Thebas, hac me iubet ardua virtus ire, Menoeceo qua lubrica sanguine turris,  experiar, quid sacra iuvent, an falsus Apollo.
dicit, et alterno captiva in moenia gressu  surgit ovans: qualis mediis in nubibus aether  vidit Aloidas, cum cresceret impia tellus despectura deos nec adhuc immane veniret  Pelion et trepidum iam tangeret Ossa Tonantem.  Tunc vero attoniti fatorum in cardine summo,  ceu suprema lues urbi facibusque cruentis  aequatura solo turres Bellona subiret, omnibus e tectis certatim ingentia saxa  roboraque et validas fundae Balearis habenas —  nam iaculis caeloque vagis spes unde sagittis? —  verum avidi et tormenta rotant et molibus urgent.  ille nec ingestis nec terga sequentibus umquam detrahitur telis, vacuoque sub aere pendens '  plana velut terra certus vestigia Agat,  tendit et ingenti subit oecurrente ruina:  amnis ut incumbens longaevi robora pontis  adsiduis oppugnat aquis, iam saxa fatiscunt emotaeque trabes; tanto violentior ille  — sentit enim — maiore salo quassatque trahitque  molem aegram, nexus donec celer alveus omnis  abscidit et cursu victor respirat aperto,  utque petita diu celsus fastigia supra eminuit trepidamque adsurgens desuper urbem  vidit et ingenti Thebas exterruit umbra,  increpat attonitos: humilesne  Amphionis arces,  pro pudor! hi faciles carmenque imbelle secuti,  hi, mentita diu Thebarum fabula, muri? et quidnam egregium prosternere moenia molli  structa lyra?
simul insultans gressuque manuque  molibus obstantes cuneos tabulataque saevus  restruit : absiliunt pontes, tectique prementis  saxea frena labant, dissaeptoque aggere rursus utitur et truncas rupes in templa domosque  praecipitat frangitque suis iam moenibus urbem.  Iamque Iovem circa studiis diversa fremebant Argolici Tyriique dei; pater aequus utrisque  aspicit ingentes ardentum comminus iras seque obstare videt, gemit inservante  noverca  Liber et obliquo respectans lumine patrem:  nunc ubi saeva manus, meaque heu cunabula flammae,  fulmen, io ubi fulmen?
ait. gemit auctor Apollo,  quas dedit ipse, domos; Lernam Thebasque rependit  maestus et intento dubitat Tirynthius arcu; maternos plangit volucer Danaeius Argos;  fiet venus Harmoniae populos metuensque mariti  stat procul et tacita Gradivum respicit ira.  increpat Aonios audax Tritonia divos, Iunonem tacitam furibunda silentia torquent.  non tamen haec turbant pacem Iovis: ecce quierunt  iurgia, cum mediis Capaneus auditus in astris. nullane pro trepidis
clamabat, numina Thebis  statis? ubi infandae segnes telluris alumni, Bacchus et Alcides? pudet instigare minores.  tu potius venias — quis enim concurrere nobis  dignior? en cineres Semcleaque busta tenentur — ,  nunc age, nunc totis in me conitere flammis,  Iuppiter! an pavidas tonitru turbare puellas fortior et soceri turres exscindere Cadmi?
Ingemuit dictis superum dolor; ipse furentem  risit et incussa sanctarum mole comarum,  quaenam spes hominum tumidae post proelia Phlegrae! tune etiam feriendus?
ait. premit undique lentum  turba deum frendens et tela ultricia poscit, nec iam audet fatis turbata obsistere coniunx,  ipsa dato nondum caelestis regia signo  sponte tonat, coeunt ipsae sine flamine nubes  adcurruntque imbres: Stygias rupisse catenas Iapetum aut vinctam  supera ad convexa levari  Inarimen Aetnamve putes, pudet ista timere  caelicolas; sed cum in media vertigine mundi  stare virum insanasque vident deposcere pugnas,  mirantur taciti et dubio pro fulmine pallent. coeperat Ogygiae supra fastigia turris  arcanum mugire polus caelumque tenebris  auferri: tenet ille tamen, quas non videt, arces,  fulguraque attritis quotiens micuere procellis,  his
ait, in Thebas, his iam decet ignibus uti, hinc renovare faces lassamque accendere quercum.
talia dicentem toto Iove fulmen adactum  corripuit: primae fugere in nubila cristae,  et clipei niger umbo cadit, iamque omnia lucent  membra viri. cedunt acies, et terror utrimque, quo ruat, ardenti feriat quas corpore turmas,  intra se stridere facem galeamque comasque  sentit, et urentem thoraca repellere dextra  conatus ferri cinerem sub pectore tractat.  stat tamen, extremumque in sidera versus anhelat,  pectoraque invisis obicit fumantia muris, ne caderet: sed membra virum terrena relinquunt,  exuiturque animus; paulum si tardius artus  cessissent, potuit fulmen sperare secundum."
20,Silius Italicus,pun_8,"Primus Agenoridum cedentia terga uidere
Aeneadis dederat Fabius. Romana parentem
solum castra uocant, solum uocat Hannibal hostem
impatiensque morae fremit: ut sit copia Martis,
expectanda uiri fata optandumque sub armis
Parcarum auxilium. namque hac spirante senecta
nequiquam sese Latium sperare cruorem.
iam uero concors miles signisque relatis
indiuisus honos, iterumque et rursus eidem
soli obluctandum Fabio maioribus aegrum
angebant curis. lentando feruida bella
dictator cum multa adeo, tum miles egenus
cunctarum ut rerum Tyrius foret, arte sedendi
egerat et, quamquam finis pugnaque manuque
haud dum partus erat, iam bello uicerat hostem.
quin etiam ingenio fluxi, sed prima feroces,
uaniloquum Celtae genus ac mutabile mentis,
respectare domos: maerebant caede sine ulla
(insolitum sibi) bella geri, siccasque cruore
inter tela siti Mauortis hebescere dextras.
his super internae labes et ciuica uulnus
inuidia augebant. laeuus conatibus Hannon
ductoris non ulla domo summittere patres
auxilia aut ullis opibus iuuisse sinebat. 
Quis lacerum curis et rerum extrema pauentem
ad spes armorum et furialia uota reducit
praescia Cannarum Iuno atque elata futuris.
namque hac accitam stagnis Laurentibus Annam
adfatur uoce et blandis hortatibus implet:
Sanguine cognato iuuenis tibi, diua, laborat
Hannibal a uestro nomen memorabile Belo.
perge age, et insanos curarum comprime fluctus.
excute sollicito Fabium. sola ille Latinos
sub iuga mittendi mora iam discingitur armis.
cum Varrone manus et cum Varrone serenda
proelia, nec desit fatis ad signa mouenda.
ipsa adero. tendat iamdudum in Iapyga campum.
huc Trebiae rursum et Trasimenni fata sequentur.
Tum diua Indigetis castis contermina lucis
Haud
inquit tua ius nobis praecepta morari.
 sit fas, sit tantum, quaeso, retinere fauorem
antiquae patriae mandataque magna sororis,
quamquam inter Latios Annae stet numen honores.
Multa retro rerum iacet atque ambagibus aeui
obtegitur densa caligine mersa uetustas,
cur Sarrana dicent Oenotri numina templo,
regnisque Aeneadum germana colatur Elissae.
sed pressis stringam reuocatam ab origine famam
narrandi metis breuiterque antiqua reuoluam. 
Iliaco postquam deserta est hospite Dido
et spes abruptae, mediam in penetralibus atram
festinat furibunda pyram. tum corripit ensem
certa necis, profugi donum exitiale mariti.
despectus taedae regnis se imponit Iarbas,
et tepido fugit Anna rogo. quis rebus egenis
ferret opem, Nomadum late terrente tyranno?
Battus Cyrenen molli tum forte fouebat
imperio, mitis Battus lacrimasque dedisse
casibus humanis facilis. qui supplice uisa
intremuit regum euentus dextramque tetendit.
atque ea, dum flauas bis tondet messor aristas,
seruata interea sedes: nec longius uti
his opibus Battoque fuit. nam ferre per aequor
exitium miserae iam Pygmaliona docebat.
ergo agitur pelago, diuis inimica sibique,
quod se non dederit comitem in suprema sorori,
donec iactatam laceris, miserabile, uelis
fatalis turbo in Laurentis expulit oras.
non caeli, non illa soli, non gnara colentum
Sidonis in Latia trepidabat naufraga terra.
ecce autem Aeneas sacro comitatus Iulo,
iam regni compos, noto sese ore ferebat.
qui terrae defixam oculos et multa timentem
ac deinde adlapsam genibus lacrimantis Iuli
attollit mitique manu intra limina ducit.
atque ubi iam casus aduersorumque pauorem
hospitii leniuit honos, tum discere maesta
exposcit cura letum infelicis Elissae.
cui sic uerba trahens largis cum fletibus Anna
incipit et blandas addit pro tempore uoces:
 Nate dea, solus regni lucisque fuisti
germanae tu causa meae: mors testis et ille
(heu cur non idem mihi tum!) rogus. ora uidere
postquam est ereptum miserae tua, litore sedit
interdum, stetit interdum, uentosque secuta
infelix oculis magno clamore uocabat
Aenean comitemque tuae se imponere solam
orabat paterere rati. mox turbida anhelum
rettulit in thalamos cursum subitoque tremore
substitit et sacrum timuit tetigisse cubile.
inde amens nunc sideream fulgentis Iuli
effigiem fouet amplexu, nunc tota repente
ad uultus conuersa tuos, ab imagine pendet
conqueriturque tibi et sperat responsa remitti.
non umquam spem ponit amor: iam tecta domumque
deserit et rursus portus furibunda reuisit,
si qui te referant conuerso flamine uenti.
ad magicas etiam fallax atque improba gentis
Massylae leuitas descendere compulit artes.
heu sacri uatum errores! dum numina noctis
eliciunt spondentque nouis medicamina curis,
quod uidi decepta nefas! congessit in atram
cuncta tui monumenta pyram et non prospera dona.
Tunc sic Aeneas dulci repetitus amore:
Tellurem hanc iuro, uota inter nostra frequenter
auditam uobis, iuro caput, Anna, tibique
germanaeque tuae dilectum mitis Iuli,
respiciens aegerque animi tum regna reliqui
uestra, nec abscessem thalamo, ni magna minatus
meque sua ratibus dextra imposuisset et alto
egisset rapidis classem Cyllenius Euris.
sed cur (heu seri monitus!), cur tempore tali
incustodito saeuire dedistis amori?
Contra sic infit uoluens uix murmur anhelum
inter singultus labrisque trementibus Anna:
Nigro forte Ioui, cui tertia regna laborant,
atque atri sociae thalami noua sacra parabam,
quis aegram mentem et trepidantia corda leuaret
infelix germana tori, furuasque trahebam
ipsa manu properans ad uisa pianda bidentis;
†namque asper somno dirus me impleuerat horror,
terque suam Dido, ter cum clamore uocarat
et laeta exultans ostenderat ora Sychaeus.
quae dum abigo menti et sub lucem ut uisa secundent
oro caelicolas ac uiuo purgor in amni,
illa cito passu peruecta ad litora mutae
oscula, qua steteras, bis terque infixit harenae:
deinde amplexa sinu late uestigia fouit,
ceu cinerem orbatae pressant ad pectora matres.
tum rapido praeceps cursu resolutaque crinem
euasit propere in celsam, quam struxerat ante
magna mole, pyram, cuius de sede dabatur
cernere cuncta freta et totam Carthaginis urbem.
hic Phrygiam uestem et bacatum induta monile,
postquam illum infelix hausit, quo munera primum
sunt conspecta, diem et conuiuia mente reduxit
festasque aduentu mensas teque ordine Troiae
narrantem longos se peruigilante labores,
in portus amens rorantia lumina flexit:
Di longae noctis, quorum iam numina nobis
mors instans maiora facit, precor,
inquit adeste
et placidi uictos ardore admittite manis.
Aeneae coniunx, Veneris nurus, ulta maritum,
uidi constructas nostrae Carthaginis arces.
nunc ad uos magni descendet corporis umbra.
 me quoque fors dulci quondam uir notus amore
expectat, curas cupiens aequare priores.
haec dicens ensem media in praecordia adegit,
ensem Dardanii quaesitum in pignus amoris.
uiderunt comites tristique per atria planctu
concurrunt: magnis resonant ululatibus aedes.
accepi infelix dirisque exterrita fatis,
ora manu lacerans, lymphato regia cursu
tecta peto celsosque gradus euadere nitor.
ter diro fueram conata incumbere ferro,
ter cecidi exanimae membris reuoluta sororis.
iamque ferebatur uicina per oppida rumor:
arma parant Nomadum proceres et saeuus Iarbas.
tum Cyrenaeam fatis agitantibus urbem
deuenio. hinc uestris pelagi uis adpulit oris. 
Motus erat placidumque animum mentemque quietam
Troius in miseram rector susceperat Annam.
iamque omnis luctus omnisque e pectore curas
dispulerat, Phrygiis nec iam amplius aduena tectis
illa uidebatur. tacito nox atra sopore
cuncta per et terras et lati stagna profundi
condiderat, tristi cum Dido aegerrima uultu
has uisa in somnis germanae effundere uoces:
His, soror, in tectis longae indulgere quieti,
heu nimium secura, potes, nec, quae tibi fraudes
tendantur, quae circumstent discrimina, cernis?
at nondum nostro infaustos generique soloque
Laomedonteae noscis telluris alumnos?
dum caelum rapida stellas uertigine uoluet,
lunaque fraterno lustrabit lumine terras,
pax nulla Aeneadas inter Tyriosque manebit.
surge, age: iam tacitas suspecta Lauinia fraudes
molitur dirumque nefas sub corde uolutat
praeterea, ne falsa putes haec fingere somnum,
haud procul hinc paruo descendens fonte Numicus
labitur et leni per ualles uoluitur amne.
huc rapies, germana, uiam tutosque receptus.
te sacra excipient hilares in flumina Nymphae,
aeternumque Italis numen celebrabere in oris.
sic fata in tenuem Phoenissa euanuit auram. 
Anna nouis somno excutitur perterrita uisis,
itque timor totos gelido sudore per artus.
tunc, ut erat tenui corpus uelamine tecta,
prosiluit stratis humilique egressa fenestra
per patulos currit plantis pernicibus agros,
donec harenoso, sic fama, Numicius illam
suscepit gremio uitreisque abscondidit antris.
orta dies totum radiis impleuerat orbem,
cum nullam Aeneadae thalamis Sidonida nacti
et Rutulum magno errantes clamore per agrum
uicini ad ripas fluuii manifesta secuntur
signa pedum, dumque inter se mirantur, ab alto
amnis aquas cursumque rapit. tum sedibus imis
inter caeruleas uisa est residere sorores
Sidonis et placido Teucros adfarier ore.
ex illo primis anni celebrata diebus
per totam Ausoniam uenerando numine culta est. 
Hanc postquam in tristis Italum Saturnia pugnas
hortata est, celeri superum petit aethera curru,
optatum Latii tandem potura cruorem.
diua deae parere parat magnumque Libyssae
ductorem gentis nulli conspecta petebat.
ille uirum coetu tum forte remotus ab omni
incertos rerum euentus bellique uolutans
 anxia ducebat uigili suspiria uoce.
cui dea sic dictis curas solatur amicis:
Quid tantum ulterius, rex o fortissime gentis
Sidoniae, ducis cura aegrescente dolorem?
omnis iam placata tibi manet ira deorum,
omnis Agenoridis rediit fauor. eia, age, segnis
rumpe moras, rape Marmaricas in proelia uires.
mutati fasces. iam bellum atque arma senatus
ex inconsulto posuit Tirynthius heros,
cumque alio tibi Flaminio sunt bella gerenda.
me tibi, ne dubites, summi matrona Tonantis
misit. ego Oenotris aeternum numen in oris
concelebror uestri generata e sanguine Beli.
haud mora sit: rapido belli rape fulmina cursu.
celsus Iapygios ubi se Garganus in agros
explicat (haud longe tellus), huc derige signa.
haec, ut Roma cadat, sat erit uictoria Poenis.
dixit et in nubes umentia sustulit ora. 
Cui dux, promissae reuirescens pignore laudis,
Nympha, decus generis, quo non sacratius ullum
numen
ait nobis, felix oblata secundes.
ast ego te compos pugnae Carthaginis arce
marmoreis sistam templis iuxtaque dicabo
aequatam gemino simulacri munere Dido.
haec fatus socios stimulat tumefactus ouantis:
Pone grauis curas tormentaque lenta sedendi,
fatalis Latio miles. placauimus iras
caelicolum, redeunt diui: finita maligno
hinc Fabio imperia et mutatos consule fasces
nuntio. nunc dextras mihi quisque atque illa referto
quae Marte exclusus promittere magna solebas.
en, numen patrium spondet maiora peractis.
uellantur signa, ac diua ducente petamus
infaustum Phrygibus Diomedis nomine campum.
Dumque Arpos tendunt instincti pectora Poeni,
subnixus rapto plebei muneris ostro
saeuit iam rostris Varro ingentique ruinae
festinans aperire locum fata admouet urbi.
atque illi sine luce genus surdumque parentum
nomen, et immodice uibrabat in ore canoro
lingua procax. hinc auctus opes largusque rapinae,
infima dum uulgi fouet oblatratque senatum,
tantum in quassata bellis caput extulit urbe
momentum ut rerum et fati foret arbiter unus,
quo conseruari Latium uictore puderet.
hunc Fabios inter sacrataque nomina Marti
Scipiadas interque Ioui spolia alta ferentem
Marcellum fastis labem suffragia caeca
addiderant, Cannasque malum exitiale fouebat
ambitus et Graio funestior aequore Campus.
idem, ut turbarum sator atque accendere sollers
inuidiam prauusque togae, sic debilis arte
belligera Martemque rudis uersare nec ullo
spectatus ferro, lingua sperabat adire
ad dextrae decus atque e rostris bella ciebat.
ergo alacer Fabiumque morae increpitare professus
ad uulgum in patres petulantia uerba ferebat:
Vos, quorum imperium est, consul praecepta modumque
bellandi posco. sedeone aut montibus erro,
dum mecum Garamas et adustus corpora Maurus
diuidit Italiam? an ferro, quo cingitis, utor?
 exaudi, bone dictator, quid Martia plebes
imperitet: pelli Libyas Romamque leuari
hoste iubent. num festinant, quos plurima passos
tertius exurit lacrimosis casibus annus?
ite igitur, capite arma, uiri. mora sola triumpho
paruum iter est. quae prima dies ostenderit hostem,
et patrum regna et Poenorum bella resoluet.
ite alacres: Latia deuinctum colla catena
Hannibalem Fabio ducam spectante per urbem.
Haec postquam increpuit, portis arma incitus effert
impellitque moras: ueluti cum carcere rupto
auriga indocilis totas effudit habenas
et praeceps trepida pendens in uerbera planta
impar fertur equis: fumat male concitus axis,
ac frena incerto fluitant discordia curru.
cernebat Paulus (namque huic communia Campus
iura atque arma tulit) labi mergente sinistro
consule res pessumque dari, sed mobilis ira est
turbati uulgi, signataque mente cicatrix
undantis aegro frenabat corde dolores.
nam cum perdomita est armis iuuenilibus olim
Illyris ora uiri, nigro adlatrauerat ore
uictorem inuidia et uentis iactarat iniquis.
hinc inerat metus et durae reuerentia plebis.
sed genus admotum superis summumque per altos
attingebat auos caelum: numerare parentem
Assaracum retro praestabat Amulius auctor
Assaracusque Iouem, nec, qui spectasset in armis,
abnueret genus. huic Fabius iam castra petenti:
Si tibi cum Tyrio credis fore maxima bella
ductore (inuitus uocem hanc e pectore rumpam)
frustraris, Paule. Ausonidum te proelia dira
teque hostis castris grauior manet, aut ego multo
nequiquam didici casus praenoscere Marte.
spondentem audiui (piget heu taedetque senectae,
si quas prospicio restat passura ruinas!)
cum duce tam fausti Martis, qua uiderit hora,
sumpturum pugnam. quantum nunc, Paule, supremo
absumus exitio, uocem hanc si consulis ardens
audiuit Poenus! iam latis obuia credo
stat campis acies, expectaturque sub ictu
alter Flaminius. quantos, insane, ciebis
Varro uiros! tu (pro superi!) tu protinus arma,
tu campum? noscas ante exploresque trahendo,
†quam ritus hostis! tu non, quae copia rerum,
quae natura locis, quod sit, rimabere sollers,
armorum genus, et stantem super omnia tela
fortunam aspicies? fer, Paule, indeuia recti
pectora. cur, uni patriam si adfligere fas est,
uni sit seruare nefas? eget improbus arto
iam uictu Libys, et belli feruore retuso
laxa fides socium est. non hic domus hospita tecto
inuitat patrio, non fidae moenibus urbes
excipiunt renouatque pari se pube iuuentus.
tertia uix superest, crudo quae uenit Hibero,
turba uirum. persta et cauti medicamina belli
lentus ama. si qua interea inuitauerit aura
annueritque deus, uelox accede secundis.
Cui breuiter maesto consul sic ore uicissim:
Mecum erit haec prorsus pietas, mentemque feremus
 in Poenos, inuicte, tuam. nec me unica fallit
cunctandi ratio, qua te grassante senescens
Hannibal oppressum uidit considere bellum.
sed quaenam ira deum? consul datus alter, opinor,
Ausoniae est, alter Poenis. trahit omnia secum
et metuit demens alio ne consule Roma
concidat. e Tyrio consortem accite senatu:
non tam saeua uolet. nullus qui portet in hostem
sufficit insano sonipes. incedere noctis,
quae tardent cursum, tenebras dolet, itque superbus
tantum non strictis mucronibus, ulla retardet
ne pugnas mora, dum uagina ducitur ensis.
Tarpeiae rupes cognataque sanguine nobis
tecta Iouis, quaeque arce sua nunc stantia linquo,
moenia felicis patriae, quocumque uocabit
summa salus, testor, spreto discrimine iturum.
sed si surda mihi pugnabunt castra monenti,
haud ego uos ultra, nati, dulcemque morabor
Assaraci de gente domum, similemue uidebit
Varroni Paulum redeuntem saucia Roma.
Sic tum diuersa turbati mente petebant
castra duces. at praedictis iam sederat aruis
Aetolos Poenus seruans ad proelia campos.
non alias maiore uirum, maiore sub armis
agmine cornipedum concussa est Itala tellus.
quippe extrema simul gentique urbique timebant,
nec spes certandi plus uno Marte dabatur. 
Faunigenae socio bella inuasere Sicano
sacra manus Rutuli, seruant qui Daunia regna
Laurentique domo gaudent et fonte Numici,
quos Castrum Phrygibusque grauis quondam Ardea misit,
quos, celso deuexa iugo Iunonia sedes,
Lanuuium atque altrix casti Collatia Bruti,
quique immite nemus Triuiae, quique ostia Tusci
amnis amant tepidoque fouent Almone Cybeben.
hinc Tibur, Catille, tuum sacrisque dicatum
Fortunae Praeneste iugis Antemnaque, prisco
Crustumio prior, atque habiles ad aratra Labici.
necnon sceptriferi qui potant Thybridis undam,
quique Anienis habent ripas gelidoque rigantur
Simbruuio rastrisque domant Aequicula rura.
his Scaurus monitor, tenero tunc Scaurus in aeuo,
sed iam signa dabat nascens in saecula uirtus.
non illis solitum crispare hastilia campo,
nec mos pennigeris pharetram impleuisse sagittis:
pila uolunt breuibusque habiles mucronibus enses;
aere caput tecti surgunt super agmina cristis. 
At, quos ipsius mensis seposta Lyaei
Setia et incelebri miserunt ualle Velitrae,
quos Cora, quos spumans immiti Signia musto,
et quos pestifera Pomptini uligine campi,
qua Saturae nebulosa palus restagnat, et atro
liuentis caeno per squalida turbidus arua
cogit aquas Vfens atque inficit aequora limo,
ducit auis pollens nec dextra indignus auorum
Scaeuola, cui dirae caelatur laudis honora
effigie clipeus: flagrant altaribus ignes,
Tyrrhenum ualli medio stat Mucius ira
in semet uersa, saeuitque in imagine uirtus.
†tunc icta species iniere ac bella magistro
cernitur effugiens ardentem Porsena dextram.

Quis Circaea iuga et scopulosi uerticis Anxur
Hernicaque impresso raduntur uomere saxa,
quis putri pinguis sulcaris Anagnia gleba,
Sulla Ferentinis Priuernatumque maniplis
ducebat simul excitis, Soraeque iuuentus
addita fulgebat telis. hic Scaptia pubes,
hic Fabrateriae uulgus, nec monte niuoso
descendens Atina aberat detritaque bellis
Suessa atque a duro Frusino haud imbellis aratro.
at, qui Fibreno miscentem flumina Lirim
sulphureum tacitisque uadis ad litora lapsum
accolit, Arpinas, accita pube Venafro
ac Larinatum dextris, socia hispidus arma
commouet atque uiris ingens exhaurit Aquinum.
Tullius aeratas raptabat in agmina turmas,
regia progenies et Tullo sanguis ab alto.
indole pro quanta iuuenis quantumque daturus
Ausoniae populis uentura in saecula ciuem!
ille, super Gangen, super exauditus et Indos,
implebit terras uoce et furialia bella
fulmine compescet linguae nec deinde relinquet
par decus eloquio cuiquam sperare nepotum. 
Ecce inter primos Therapnaeo a sanguine Clausi
exultat rapidis Nero non imitabilis ausis.
hunc Amiterna cohors et Bactris nomina ducens
Casperia, hunc Foruli magnaeque Reate dicatum
Caelicolum Matri necnon habitata pruinis
Nursia et a Tetrica comitantur rupe cohortes.
cunctis hasta decus, clipeusque refertur in orbem,
conique implumes et laeuo tegmina crure.
ibant et laeti pars Sancum uoce canebant
auctorem gentis, pars laudes ore ferebat,
Sabe, tuas, qui de proprio cognomine primus
dixisti populos magna dicione Sabinos. 
Quid, qui Picenae stimulat telluris alumnos,
horridus et squamis et equina Curio crista,
pars belli quam magna uenit! non aequore uerso
tam creber fractis albescit fluctus in undis,
nec coetu leuiore, ubi mille per agmina uirgo
lunatis acies imitatur Martia peltis,
perstrepit et tellus et Amazonius Thermodon.
hic et, quos pascunt scopulosae rura Numanae,
et quis litoreae fumant altaria Cuprae,
quique Truentinas seruant cum flumine turris,
cernere erat: clipeata procul sub sole corusco
agmina sanguinea uibrant in nubila luce.
stat fucare colus nec Sidone uilior Ancon
murice nec Libyco, statque umectata Vomano
Hadria et inclemens hirsuti signifer Ascli.
hoc Picus quondam nomen memorabile ab alto
Saturno statuit genitor, quem carmine Circe
exutum formae uolitare per aethera iussit
et sparsit croceum plumis fugientis honorem.
ante, ut fama docet, tellus possessa Pelasgis,
quis Aesis regnator erat fluuioque reliquit
nomen et a sese populos tum dixit Asilos. 
Sed non ruricolae firmarunt robore castra
deteriore cauis uenientes montibus Vmbri.
hos Aesis Sapisque lauant rapidasque sonanti
uertice contorquens undas per saxa Metaurus,
et lauat ingentem perfundens flumine sacro
Clitumnus taurum Narque albescentibus undis
 in Thybrim properans Tiniaeque inglorius umor
et Clanis et Rubico et Senonum de nomine Sena.
sed pater ingenti medios inlabitur amne
Albula et admota perstringit moenia ripa.
his urbes Arna et laetis Meuania pratis,
Hispellum et duro monti per saxa recumbens
Narnia et infestum nebulis umentibus olim
Iguuium patuloque iacens sine moenibus aruo
Fulginia, his populi fortes: Amerinus et armis
uel rastris laudande Camers, his Sassina, diues
lactis, et haud parci Martem coluisse Tudertes.
ductor Piso uiros spernaces mortis agebat,
ora puer pulcherque habitum, sed corde sagaci
aequabat senium atque astu superauerat annos.
is primam ante aciem pictis radiabat in armis,
Arsacidum ut fuluo micat ignea gemma monili. 
Iamque per Etruscos legio completa maniplos
rectorem magno spectabat nomine Galbam.
huic genus orditur Minos inclusaque tauro
Pasiphae, clarique dehinc stant ordine patres.
lectos Caere uiros, lectos Cortona, superbi
Tarchonis domus, et ueteres misere Grauiscae.
necnon Argolico dilectum litus Haleso
Alsium et obsessae campo squalente Fregenae.
adfuit et sacris interpres fulminis alis
Faesula et antiquus Romanis moenibus horror
Clusinum uulgus, cum, Porsena magne, iubebas
nequiquam pulsos Romae imperitare Superbos.
tunc, quos a niueis exegit Luna metallis,
insignis portu, quo non spatiosior alter
innumeras cepisse rates et claudere pontum,
Maeoniaeque decus quondam Vetulonia gentis.
bissenos haec prima dedit praecedere fasces
et iunxit totidem tacito terrore securis.
haec altas eboris decorauit honore curulis
et princeps Tyrio uestem praetexuit ostro.
haec eadem pugnas accendere protulit aere.
his mixti Nepesina cohors Aequique Falisci,
quique tuos, Flauina, focos, Sabatia quique
stagna tenent Ciminique lacum, qui Sutria tecta
haud procul et sacrum Phoebo Soracte frequentant.
spicula bina gerunt: capiti cudone ferino
sat cautum: Lycios damnant hastilibus arcus. 
Hae bellare acies norant. at Marsica pubes
et bellare manu et chelydris cantare soporem
uipereumque herbis hebetare et carmine dentem.
Aeetae prolem Angitiam mala gramina primam
monstrauisse ferunt tactuque domare uenena
et lunam excussisse polo, stridoribus amnes
frenantem, ac siluis montes nudasse uocatis.
sed populis nomen posuit metuentior hospes,
cum fugeret Phrygias trans aequora Marsya Crenas
Mygdoniam Phoebi superatus pectine loton.
Marruuium ueteris celebratum nomine Marri
urbibus est illis caput, interiorque per udos
Alba sedet campos pomisque rependit aristas.
cetera in obscuro famae et sine nomine uulgi,
 sed numero castella ualent. coniungitur acer
Paelignus gelidoque rapit Sulmone cohortes.
haud illo leuior bellis Vestina iuuentus
agmina densauit uenatu dura ferarum:
quae, Fiscelle, tuas arces Pinnamque uirentem
pascuaque haud tarde redeuntia tondet Aueiae.
Marrucina simul, Frentanis aemula pubes,
Corfini populos magnumque Teate trahebat.
omnibus in pugnam fertur sparus, omnibus alto
adsuetae uolucrem caelo demittere fundae.
pectora pellis obit caesi uenatibus ursi. 
Nec Sidicina cohors defit. Viriasius armat
mille uiros, nulli uictus uel ponere castra
uel iunxisse ratem duroque resoluere muros
ariete et in turrim subitos immittere pontis. 
Nec cedit studio Sidicinus sanguine miles,
quem genuere Cales. non paruus conditor urbi,
ut fama est, Calais, Boreae quem rapta per auras
Orithyia uago Geticis nutriuit in antris. 
Iam uero, quos diues opum, quos diues auorum
e toto dabat ad bellum Campania tractu,
ductorum aduentum uicinis sedibus Osci
seruabant: Sinuessa tepens fluctuque sonorum
Vulturnum, quasque euertere silentia Amyclae
Fundique et regnata Lamo Caieta domusque
Antiphatae, compressa freto, stagnisque palustre
Liternum et quondam fatorum conscia Cyme.
illic Nuceria et Gaurus naualibus acta
prole Dicarchea, multo cum milite Graia
illic Parthenope ac Poeno non peruia Nola,
Allifae et Clanio contemptae semper Acerrae.
Sarrastis etiam populos totasque uideres
Sarni mitis opes; illic, quos sulphure pingues
Phlegraei legere sinus, Misenus et ardens
ore Giganteo sedes Ithacesia Bai.
non Prochyte, non ardentem sortita Typhoea
Inarime, non antiqui saxosa Telonis
insula, nec paruis aberat Calatia muris,
Surrentum et pauper sulci Cerealis Abella,
in primis Capua, heu rebus seruare serenis
inconsulta modum et prauo peritura tumore!
laetos rectoris formabat Scipio bello.
ille uiris pila et ferro circumdare pectus
addiderat. leuiora domo de more parentum
gestarant tela, ambustas sine cuspide cornos;
aclydis usus erat factaeque ad rura bipennis.
ipse inter medios uenturae ingentia laudis
signa dabat: uibrare sudem, tramittere saltu
muralis fossas, undosum frangere nando
indutus thoraca uadum: spectacula tanta
ante acies uirtutis erant. saepe alite planta
ilia perfossum et campi per aperta uolantem
ipse pedes praeuertit ecum, saepe arduus idem
castrorum spatium et saxo tramisit et hasta.
Martia frons facilesque comae nec pone retroque
caesaries breuior. flagrabant lumina miti
aspectu, gratusque inerat uisentibus horror.

Adfuit et Samnis, nondum uergente fauore
ad Poenos, sed nec ueteri purgatus ab ira:
qui Batulum Nucrasque metunt, Bouiania quique
exagitant lustra aut Caudinis faucibus haerent,
et quos aut Rufrae, quos aut Aesernia, quosue
obscura incultis Herdonia misit ab agris. 
Bruttius, haud dispar animorum, unaque iuuentus
Lucanis excita iugis Hirpinaque pubes
horrebat telis et tergo hirsuta ferarum.
hos uenatus alit: lustra incoluere sitimque
auertunt fluuio, somnique labore parantur. 
Additur his Calaber Sallentinaeque cohortes
necnon Brundisium, quo desinit Itala tellus.
parebat legio audaci permissa Cethego,
cui socias uires atque indiscreta maniplis
arma recensebant: nunc sese ostendere miles
Leucosiae e scopulis, nunc, quem Picentia Paesto
misit et exhaustae mox Poeno Marte Cerillae,
nunc Silarus quos nutrit aquis, quo gurgite tradunt
duritiem lapidum mersis inolescere ramis.
ille et pugnacis laudauit tela Salerni
falcatos ensis, et, quae Buxentia pubes
aptabat dextris, inrasae robora clauae.
ipse, umero exertus gentili more parentum,
difficili gaudebat equo roburque iuuentae
flexi cornipedis duro exercebat in ore. 
Vos etiam accisae desolataeque uirorum,
Eridani gentes, nullo attendente deorum
uotis tunc uestris casura ruistis in arma.
certauit Mutinae quassata Placentia bello,
Mantua mittenda certauit pube Cremonae,
Mantua, Musarum domus atque ad sidera cantu
euecta Aonio et Smyrnaeis aemula plectris.
tum Verona Athesi circumflua et undique sollers
arua coronantem nutrire Fauentia pinum,
Vercellae, fuscique ferax Pollentia uilli,
et quondam Teucris comes in Laurentia bella
Ocni prisca domus, paruique Bononia Rheni,
quique graui remo limosis segniter undis
lenta paludosae proscindunt stagna Rauennae.
tum Troiana manus, tellure antiquitus orti
Euganea profugique sacris Antenoris oris.
necnon cum Venetis Aquileia †superfluit armis.
tum pernix Ligus et sparsi per saxa Vagenni
in decus Hannibalis duros misere nepotes.
maxima tot populis rector fiducia Brutus
ibat et hortando notum accendebat in hostem.
laeta uiro grauitas ac mentis amabile pondus
et sine tristitia uirtus. non ille rigoris
ingratas laudes nec nubem frontis amabat
nec famam laeuo quaerebat limite uitae. 
Addiderat ter mille uiros, in Marte sagittae
expertos, fidus Sicula regnator ab Aetna.
non totidem Ilua uiros, sed laetos cingere ferrum
armarat patrio, quo nutrit bella, metallo. 
Ignosset quamuis auido committere pugnam
Varroni, quicumque simul tot tela uideret.
tantis agminibus Rhoeteo litore quondam
 feruere, cum magnae Troiam inuasere Mycenae,
mille rates uidit Leandrius Hellespontus. 
Vt uentum ad Cannas, urbis uestigia priscae,
defigunt diro signa infelicia uallo.
nec tanta miseris iamiam impendente ruina
cessarunt superi uicinas prodere clades.
per sudum attonitis pila exarsere maniplis,
et celsae toto ceciderunt aggere pinnae,
nutantique ruens prostrauit uertice siluas
Garganus, fundoque imo mugiuit anhelans
Aufidus, et magno late distantia ponto
terruerunt pauidos accensa Ceraunia nautas.
quaesiuit Calaber, subducta luce repente
immensis tenebris, et terram et litora Sipus,
obseditque frequens castrorum limina bubo.
nec densae trepidis apium se inuoluere nubes
cessarunt aquilis. non unus crine corusco
regnorum euersor rubuit letale cometes.
castra quoque et uallum rabidae sub nocte silenti
inrupere ferae raptique ante ora pauentum
adiunctos uigilis sparserunt membra per agros.
ludificante etiam terroris imagine somnos
Gallorum uisi bustis erumpere manes,
terque quaterque solo penitus tremuere reuulsae
Tarpeiae rupes, atque atro sanguine flumen
manauit Iouis in templis, lacrimaeque uetusta
effigie patris large fluxere Quirini.
maior et horrificis sese extulit Allia ripis.
non Alpes sedere loco, non nocte dieue
ingentis inter stetit Apenninus hiatus.
axe super medio, Libyes a parte, coruscae
in Latium uenere faces, ruptusque fragore
horrisono polus, et uultus patuere Tonantis.
Aetnaeos quoque contorquens e cautibus ignis
Vesbius intonuit, scopulisque in nubila iactis
Phlegraeus tetigit trepidantia sidera uertex. 
Ecce inter medios belli praesagus, et ore
attonito sensuque simul, clamoribus implet
miles castra feris et anhelat clade futura:
Parcite, crudeles superi. iam stragis aceruis
deficiunt campi. uideo per densa uolantem
agmina ductorem Libyae currusque citatos
arma uirum super atque artus et signa trahentem.
turbinibus furit insanis et proelia uentus
inque oculos inque ora rotat. cadit immemor aeui
nequiquam, Trasimenne, tuis Seruilius oris
subductus. quo, Varro, fugis? pro Iuppiter! ictu
procumbit saxi fessis spes ultima Paulus.
cesserit huic Trebia exitio. pons ecce cadentum
corporibus struitur, reicitque cadauera fumans
Aufidus, ac uictrix insultat belua campis.
gestat Agenoreus nostro de more secures
consulis, et sparsos lictor fert sanguine fasces.
in Libyam Ausonii portatur pompa triumphi.
o dolor! hoc etiam, superi, uidisse iubetis?
congesto, laeuae quodcumque auellitur, auro
metitur Latias uictrix Carthago ruinas."
21,Statius,theb_12,"Nondum cuncta polo vigil inclinaverat astra  ortus et instantem cornu tenuiore videbat  Luna diem, trepidas ubi iam Tithonia nubes  discutit ac reduci magnum parat aethera Phoebo:  agmina iam raris Dircaea penatibus errant, noctis questa moras; quamvis tunc otia tandem  et primus post bella sopor, tamen aegra quietem  pax fugat et saevi meminit victoria belli,  vix primo proferre gradum et munimina valli  solvere, vix totas reserare audacia portas; stant veteres ante ora metus campique vacantis  horror: ut adsiduo iactatis aequore tellus  prima labat, sic attoniti nil comminus ire  mirantur fusasque putant adsurgere turmas,  sic ubi perspicuae scandentem limina turris Idaliae volucres fulvum aspexere draconem,  intus agunt natos et feta cubilia vallant  unguibus imbellesque citant ad proelia pinnas;  mox ruerit licet ille retro, tamen aera nudum  candida turba timet, tandemque ingressa volatus horret et a mediis etiamnum respicit astris.  Itur in exsanguem populum bellique iacentis  relliquias, quacumque  dolor luctusque cruenti  exegere duces; hi tela, hi corpora, at illi  caesorum tantum ora vident alienaque iuxta pectora; pars currus deflent viduisque loquuntur,  hoc solum quia restat, equis; pars oscula Agunt  vulneribus magnis et de virtute queruntur.,  frigida digeritur strages: patuere recisae  cum capulis hastisque manus mediisque sagittae luminibus stantes; multis vestigia caedis  nulla, ruunt planctu pendente et ubique parato,  at circum informes truncos miserabile surgit  certamen, qui iusta ferant, qui funera ducant.  saepe etiam hostiles — lusit Fortuna parumper — decepti flevere viros; nec certa facultas  noscere, quem miseri vitent calcentve cruorem,  at quibus est inlaesa domus vacuique doloris,  aut deserta vagi Danaum tentoria lustrant  immittuntque faces, aut — quae post bella facultas  —  quaerunt, dispersus iaceat quo pulvere Tydeus, an rapti pateat specus auguris, aut ubi divum  hostis, an aetheriae vivant per membra favillae.  iam lacrimis exempta dies, nec serus abegit  vesper: amant miseri lamenta malisque fruuntur. nec subiere domos, sed circum funera pernox  turba sedet, vicibusque datis alterna gementes  igne feras planctuque fugant; nec dulcibus astris  victa, nec adsiduo coierunt lumina fletu,  tertius Aurorae pugnabat Lucifer, et iam montibus orbatis, lucorum gloria, magnae Teumesi venere trabes et amica Cithaeron  silva rogis; ardent excisae viscera gentis  molibus exstructis: supremo munere gaudent  Ogygii manes; queritur miserabile Graium nuda cohors vetitumque gemens circumvolat ignem,  accipit et saevi manes Eteoclis iniquos  haudquaquam regalis honos, Argivus haberi  frater iussus adhuc atque exsul  pellitur umbra.  At non plebeio fumare Menoecea busto rex genitor Thebaeque sinunt, nec robora vilem  struxerunt de more rogum; sed bellicus agger  curribus et clipeis Graiorumque omnibus armis  sternitur; hostiles super ipse, ut victor, acervos,  pacifera lauro crinem vittisque decorus accubat: haud aliter, quam cum poscentibus astris  laetus in accensa iacuit Tirynthius Oeta.  spirantes super inferias captiva Pelasgum  corpora frenatosque pater, solacia forti   bellorum, mactabat equos; his arduus ignis palpitat, et gemitus tandem erupere paterni:  o nisi magnanimae nimius te laudis inisset  ardor, Echionios mecum venerande penates  atque ultra recture puer, venientia qui nunc  gaudia et ingratum regni mihi munus acerbas! tu superum convexa licet coetusque perenni  — credo equidem — virtute colas, mihi flebile semper  numen eris: ponant aras excelsaque Thebae  templa dicent; uni fas sit lugere parenti,  et nunc heu quae digna tibi sollemnia quasve largiar exsequias? nec si fatale potestas Argos et impulsas cineri miscere Mycenas,  meque super, cui vita — nefas! — et sanguine nati  partus honos, eademne dies, eadem impia bella  te, puer, et diros misere in Tartara fratres? et nunc Oedipodi par est fortuna doloris  ac mihi? quam similes gemimus, bone Iuppiter, umbras!  accipe, nate, tui nova libamenta triumphi,  accipe et hoc regimen dextrae frontisque superbae  vincula, quae patri minimum laetanda  dedisti. regem te, regem tristes Eteocleos umbrae  aspiciant.
simul haec dicens crinemque manumque  destruit, accensaque iterat violentius ira:  saevum agedum immitemque vocent, si funera Lernae  tecum ardere veto; longos utinam addere sensus corporibus caeloque animas Ereboque nocentes  pellere fas, ipsumque feras, ipsum unca volucrum  ora sequi atque artus regum  monstrare nefandos!  ei mihi, quod positos humus alma diesque resolvet.  quare iterum repetens iterumque edico: suprema  ne quis ope et flammis ausit iuvisse Pelasgos; aut nece facta luet numeroque explebit adempta  corpora; per superos magnumque Menoecea iuro.
dixit, et abreptum comites in tecta ferebant.  Flebilis interea vacuis comitatus ab Argis — fama trahit miseras — orbae viduaeque ruebant  Inachides ceu capta manus; sua volnera cuique, par habitus cunctis, deiecti in pectora crines  accinctique sinus; manant lacera ora cruentis  unguibus, et molles planctu crevere lacerti. prima per attonitas nigrae regina catervae,  tristibus inlabens familiis iterumque resurgens,  quaerit inops Argia vias; non regia cordi,  non pater: una fides, unum Polynicis amati  nomen in ore sedet; Dircen infaustaque Cadmi moenia posthabitis velit incoluisse Mycenis.  proxima Lernaeo Calydonidas agmine mixtas  Tydeos exsequiis trahit haud cessura sorori  Deipyle; scelus illa quidem morsusque profanos  audierat miseranda viri, sed cuncta iacenti infelix ignoscit amor. post aspera visu,  ac deflenda tamen, digno plangore Nealce  Hippomedonta ciens, vatis mox impia coniunx  heu vacuos positura rogos. postrema gementum  agmina Maenaliae ducit comes orba Dianae, et gravis Euadne: dolet haec queriturque labores  audacis pueri, magni memor illa mariti  it torvum lacrimans summisque irascitur astris.  illas et lucis Hecate speculata Lycaeis  prosequitur gemitu, duplexque ad litus euntes planxit ab Isthmiaco genetrix Thebana sepulcro,  noctivagumque gregem, quamvis sibi luget, Eleusin  flevit et arcanos errantibus extulit ignes,  ipsa per aversos ducit Saturnia calles  occultatque vias, ne plebs congressa suorum  ire vetet pereatque ingentis gloria coepti,  nec non functa ducum refovendi corpora curam  Iris habet, putresque arcanis roribus artus  ambrosiaeque rigat sucis, ut longius obstent exspectentque rogum et flammas non ante fatiscant.  Squalidus ecce genas et inani vulnere pallens  Ornytus — hic socio desertus ab agmine, tardat  plaga recens — timido secreta per avia furto  debile carpit iter fractaeque innititur hastae,  isque ubi mota novo stupuit loca sola tumultu femineumque gregem, quae iam super agmina Lernae  sola videt, non ille viam causasve requirit,  quippe patent, maesto sed sic prior occupat ore:  quo, miserae, quo fertis iter? funusne peremptis  speratis cineremque viris? stat pervigil illic umbrarum custos inhumataque corpora regi  adnumerat. nusquam lacrimae, procul usque fugati  accessus hominum: solis avibusque ferisque  ire licet, vestrisne Creon dabit aequus honorem  luctibus? immitis citius Busiridos aras Odrysiique famem stabuli Siculosque licebit  exorare deos; rapiet fortasse precantes,  si mens nota mihi, nec coniugialia supra  funera, sed caris longe mactabit ab umbris. quin fugitis, dum tuta via est, Lernamque reversae  nomina, quod superest, vacuis datis orba sepulcris  absentesque animas ad inania busta vocatis?  aut vos Cecropiam — prope namque et Thesea fama est  Thermodontiaco laetum remeare triumpho —  imploratis opem? bello cogendus et armis in mores hominemque Creon.
sic fatus, at illis  horruerunt lacrimae, stupuitque immanis eundi  impetus, atque uno voltus pallore gelati.  non secus adflavit molles si quando iuvencas  tigridis Hyrcanae ieiunum murmur, et ipse auditu turbatus ager, timor omnibus ingens,  quae placeat, quos illa fames escendat in armos.  Continuo discors vario sententia motu  scinditur: his Thebas tumidumque ambire Creonta,  his placet Actaeae si quid clementia gentis adnuat; extremum curarum ac turpe reverti,  hic non femineae subitum virtutis amorem  colligit Argia, sexuque immane relicto  tractat opus: placet — egregii spes dura pericli! —  comminus infandi leges accedere regni, quo Rhodopes non ulla nurus nec alumna nivosi  Phasidis innuptis vallata cohortibus iret.  tunc movet arte dolum, quo semet ab agmine fido  degreget, immitesque deos regemque cruentum  contemptrix animae et magno temeraria luctu provocet; hortantur pietas ignesque pudici.  ipse etiam ante oculos omni manifestus in actu,  nunc hospes miserae, primas nunc sponsus ad aras,  nunc mitis coniunx, nunc iam sub casside torva  maestus in amplexu multumque a limine summo respiciens: sed nulla animo versatur imago  crebrior, Aonii quam quae de sanguine campi nuda venit poscitque rogos. his anxia mentem  aegrescit furiis et. qui castissimus ardor,  funus amat: tunc ad comites conversa Pelasgas:  vos,
ait, Actaeas acies Marathoniaque arma  dicite, adspiretque pio Fortuna labori:  me sinite Ogygias, tantae quae sola ruinae  causa fui, penetrare domos et fulmina regni  prima pati; nec surda ferae pulsabimus urbis limina: sunt illic soceri mihi suntque sorores  coniugis, et Thebas haud ignoranda subibo.  ne tantum revocate gradus: illo impetus ingens  auguriumque animi.
nec plura, unumque Menoeten —  olim hic virginei custos monitorque pudoris — eligit et, quamquam rudis atque ignara locorum,  praecipites gressus, qua venerat Ornytus, aufert.  atque ubi visa procul socias liquisse malorum,   anne,
ait, hostiles ego te tabente  per agros  — heu dolor! — exspectem, quaenam sententia lenti  Theseos? an bello proceres, an dexter haruspex adnuat? interea funus decrescit. et uncis  alitibus non hos potius supponimus artus?  et nunc me duram, si quis tibi sensus ad umbras,  me tardam Stygiis quereris, fidissime, divis. heu si nudus adhuc, heu si iam forte sepultus:  nostrum utrumque nefas; adeo vis nulla dolenti,  Mors nusquam saevusve  Creon? hortaris euntem,  Ornyte!
sic dicens magno Megareia praeceps  arva rapit passu, demonstrat proxima quisque obvius horrescitque habitus miseramque veretur.  vadit atrox visu, nil corde nec aure  pavescens,  et nimiis confisa  malis propiorque timeri:  nocte velut Phrygia cum lamentata resultant  Dindyma, pinigeri rapitur Simoentis ad amnem dux vesana chori, cuius dea sanguine lecto  ipsa dedit ferrum et vittata fronde notavit.  Iam pater Hesperio flagrantem gurgite currum  abdiderat Titan, aliis rediturus ab undis,  cum tamen illa gravem luctu fallente laborem nescit abisse diem: nec caligantibus arvis  ferretur, nec  frangit iter per et invia saxa  lapsurasque trabes nemorumque arcana, sereno  nigra die, caecisque incisa novalia fossis,  per fluvios secura vadi somnosque ferarum praeter et horrendas infesta cubilia monstris,  tantum animi luctusque valent! pudet ire Menoeten  tardius, invalidaeque gradum miratur alumnae,  quas non illa domos pecudumque hominumque molesto   pulsavit gemitu! quotiens amissus eunti limes, et errantem comitis solacia flammae  destituunt gelidaequa facem vicere tenebrae!  iamque supinantur fessis lateque fatiscunt  Penthei devexa iugi, cum pectore anhelo  iam prope deficiens sic incipit orsa Menoetes:  haud procul, exacti si spes non blanda laboris, Ogygias, Argia, domos et egena sepulcri  busta iacere reor; grave comminus aestuat aer  sordidus, et magnae redeunt per inane volucres,  haec illa est crudelis humus, nec moenia longe. cernis, ut ingentes murorum porrigat umbras  campus, et e speculis moriens intermicet ignis?  moenia sunt iuxta; modo nox magis ipsa tacebat,  solaque nigrantes laxabant astra tenebras.
horruit Argia, dextramque ad moenia tendens:  urbs optata prius, nunc tecta hostilia Thebae,  et tamen, inlaesas si reddis coniugis umbras,  sic quoque dulce solum, cernis, quo praedita cultu,  qua stipata manu, iuxta tua limina primum Oedipodis magni venio nurus? improba non sunt  vota: rogos hospes planctumque et funera posco,  illum, oro, extorrem regni belloque fugatum,  illum, quem solio non es dignata paterno,  redde mihi! tuque, oro, veni, si manibus ulla  effigies errantque animae post membra solutae,  tu mihi pande vias, tuaque ipse ad funera deduc,  si merui!
dixit, tectumque adgressa propinquae  pastorale casae reficit spiramina fessi  ignis, et horrendos inrumpit turbida campos,  qualis ab Aetnaeis accensa lampade saxis orba Ceres magnae variabat imagine flammae  Ausonium Siculumque latus, vestigia nigri  raptoris vastosque legens in pulvere sulcos;  illius insanis ululatibus ipse remugit Enceladus ruptoque vias inluminat igni: Persephonen amnes silvae freta nubila clamant,  Persephonen tantum Stygii tacet aula mariti.  Admonet adtonitam fidus meminisse Creontis  altor et occulto submittere lampada furto,  regina Argolicas modo formidata per urbes, votum immane procis spesque augustissima gentis,  nocte sub infesta, nullo duce et hoste propinquo,  sola per offensus armorum et lubrica tabo  gramina, non tenebras, non circumfusa tremiscens  concilia umbrarum atque animas sua membra gementes saepe gradu caeco ferrum calcataque tela  dissimulat, solusque labor vitasse iacentes,  dum funus putat omne suum, visuque sagaci  rimatur positos et corpora prona supinat  incumbens, queriturque parum lucentibus astris. Forte soporiferas caeli secreta per umbras  Iuno, sinu magni semet furata mariti,  Theseos ad muros, ut Pallada flecteret, ibat,  supplicibusque piis faciles aperiret Athenas,  atque ubi per campos errore fatiscere vano immeritam Argian supero respexit ab axe,  indoluit visu, et lunaribus obvia bigis  advertit vultum  placidaque ita voce locuta est:  da mihi poscenti munus breve, Cynthia, si quis  est Iunonis honos ; certe Iovis improba iussu ter noctem Herculeam — veteres sed mitto querellas:  en locus officio, cultrix placitissima  nostri  Inachis Argia cernis qua nocte vagetur nec reperire virum densis queat aegra tenebris?  et tibi nimbosum languet iubar: exsere quaeso cornua, et adsueto propior premat orbita terras,  hunc quoque, qui curru madidas tibi pronus habenas  ducit, in Aonios vigiles demitte Soporem.
vix ea, cum scissis magnum dea nubibus orbem  protulit; expavere umbrae, fulgorque recisus sideribus; vix ipsa tulit Saturnia flammas.  Primum per campos infuso lumine pallam  coniugis ipsa suos noscit miseranda labores,  quamquam texta latent suffusaque sanguine maeret  purpura; dumque deos vocat et de funere caro hoc superesse putat, videt ipsum in pulvere paene  calcatum. fugere animus visusque sonusque,  inclusitque dolor lacrimas; tum corpore toto  sternitur in voltus animamque per oscula quaerit  absentem, pressumque comis ac veste cruorem servatura legit, mox tandem voce reversa:  hunc ego te, coniunx, ad debita regna profectum  ductorem belli generumque potentis Adrasti  aspicio, talisque tuis occurro triumphis?  huc adtolle genas defectaque lumina: venit ad Thebas Argia tuas; age, moenibus indue  et patrios ostende lares et mutua redde  hospitia, heu quid ago? proiectus caespite nudo  hoc patriae telluris habes, quae iurgia? certe  imperium non frater habet, nullasne tuorum movisti lacrimas? ubi mater, ubi inclyta fama  Antigone? mihi nempe iaces, mihi victus es uni ! dicebam: quo tendis iter? quid sceptra negata  poscis? habes Argos, soceri regnabis in aula;  hic tibi longus honos, hic indivisa potestas. quid queror? ipsa dedi bellum maestumque rogavi  ipsa patrem, ut talem nunc te complexa tenerem,  sed bene habet, superi, gratum est, Fortuna; peracta  spes longinqua viae: totos invenimus artus,  ei mihi, sed quanto descendit vulnus hiatu! hoc frater? qua parte, precor, iacet ille nefandus  praedator? vincam volucres — sit adire potestas —  excludamque feras; an habet funestus et ignes?  sed nec te flammis inopem tua terra videbit:  ardebis lacrimasque feres, quas ferre negatum regibus, aeternumque tuo famulata sepulcro  durabit deserta fides, festisque dolorum  natus erit, parvoque torum Polynice fovebo.
Ecce alios gemitus aliamque ad busta ferebat  Antigone miseranda facem, vix nacta petitos moenibus egressus; illam nam tempore in omni  adtendunt vigiles et rex iubet ipse teneri,  contractaeque vices et crebrior excubat ignis,  ergo deis fratrique moras excusat et amens,  ut paulum immisso cessit statio horrida somno, erumpit muris: fremitu quo territat agros  virginis ira leae, rabies cui libera tandem  et primus sine matre furor, nec longa morata est,  quippe trucem campum et, positus quo pulvere frater,  noverat: atque illam contra videt ire Menoetes, cui vacat, et carae gemitus compescit alumnae,  cum tamen erectas extremus virginis aures  accessit sonus, utque atra sub veste comisque  squalentem et crasso foedatam sanguine vultus  astrorum radiis et utraque a lampade vidit:  cuius,
ait, manes, aut quae temeraria quaeris  nocte mea?
nihil illa diu, sed in ora mariti  deicit inque suos pariter velamina vultus,  capta metu subito paulumque oblita doloris,  hoc magis increpitans suspecta silentia perstat Antigone, comitemque premens ipsamque; sed ambo  deficiunt fixique silent, tandem ora retexit  Argia, corpusque tamen complexa profatur:  si quid in hoc veteri bellorum sanguine mecum  quaesitura venis, si tu quoque dura Creontis iussa times, possum tibi me confisa fateri,  si misera es — certe lacrimas lamentaque cerno — ,  iunge, age, iunge fidem: proles ego regia Adrasti —  ei mihi! num quis adest? — cari Polynicis ad ignes,  etsi regna vetant — .
stupuit Cadmeia virgo intremuitque simul, dicentemque occupat ultro:  mene igitur sociam — pro fors ignara! — malorum,  mene times? mea membra tenes, mea funera plangis.  cedo, tene, pudet heu! pietas ignava sororis!  haec prior — !
hic pariter lapsae iunctoque per ipsum  amplexu miscent avidae lacrimasque comasque,  partitaeque artus redeunt alterna gementes  ad vultum et cara vicibus cervice fruuntur.  dumque modo haec fratrem memorat, nunc illa maritum,  mutuaque exorsae Thebas Argosque renarrant, longius Argia miseros reminiscitur actus:  per tibi furtivi sacrum commune doloris,  per socios manes et conscia sidera iuro:  non hic amissos, quamquam vagus exsul, honores,  non gentile solum, carae non pectora matris, te cupiit unam noctesque diesque locutus  Antigonen; ego cura minor facilisque relinqui.  tu tamen ex celsa sublimem forsitan arce  ante nefas Grais dantem vexilla maniplis  vidisti, teque ille acie respexit ab ipsa ense salutatam et nutantis vertice coni:  nos procul, extremas sed quis deus egit in iras?  nil vestrae valuere preces? tibine iste negavit  oranti?
causas ac tristia reddere fata  coeperat Antigone; fidus comes admonet ambas:  heia agite inceptum potius! iam sidera pallent  vicino turbata die, perferte laborem,  tempus erit lacrimis, accenso flebitis igne.
Haud procul Ismeni monstrabant murmura ripas,  qua turbatus adhuc et sanguine decolor ibat. huc laceros artus socio conamine portant  invalidae, iungitque comes non fortior ulnas.  sic Hyperionium tepido Phaethonta sorores  fumantem lavere Pado; vixdum ille sepulcro  conditus, et flentes stabant ad flumina silvae. ut sanies purgata vado membrisque reversus  mortis honos, ignem miserae post ultima quaerunt  oscula; sed gelidae circum exanimesque favillae  putribus in foveis, atque omnia busta quiescunt.  stabat adhuc seu forte rogus, seu numine divum, cui torrere datum saevos Eteocleos artus,  sive locum monstris iterum Fortuna parabat,  seu dissensuros servaverat Eumenis ignes,  hic tenuem nigris etiamnum advivere lucem  roboribus pariter cupidae videre, simulque flebile gavisae; nec adhuc, quae busta, repertum,  sed placidus quemcumque  rogant mitisque supremi  admittat cineris consortem et misceat umbras.  Ecce iterum fratres: primos ut contigit artus  ignis edax, tremuere rogi et novus advena busto pellitur; exundant diviso vertice flammae  alternosque apices abrupta luce coruscant.  pallidus Eumenidum veluti commiserit ignes  Orcus, uterque minax globus et conatur uterque  longius; ipsae etiam commoto pondere paulum secessere trabes, conclamat territa virgo:  occidimus, functasque manu stimulavimus iras.  frater erat: quis enim accessus ferus hospitis umbrae  pelleret? en clipei fragmen semiustaque nosco  cingula, frater erat! cernisne, ut flamma recedat concurratque tamen? vivunt odia improba, vivunt,  nil actum bello; miseri, sic, dum arma movetis, vicit nempe Creon! nusquam iam regna, quis ardor?  cui furitis? sedate minas; tuque exsul ubique  semper inops aequi, iam cede: hoc nupta precatur,  hoc soror, aut saevos mediae veniemus in ignes.
Vix ea, cum subitus campos tremor altaque tecta  impulit adiuvitque rogi discordis hiatus,  et vigilum turbata quies, quibus ipse malorum  Angebat simulacra sopor: ruit dicet, omnem prospectum lustrans armata indagine miles,  illos instantes senior timet unus; at ipsae  ante rogum saevique palam sprevisse Creontis  imperia et furtum claro plangore fatentur  securae, quippe omne vident duxisse cadaver. ambitur saeva de morte animosaque leti  spes furit: haec fratris rapuisse, haec coniugis artus  contendunt vicibusque probant: ego corpus,
ego ignes,
me pietas,
me duxit amor.
deposcere saeva  supplicia et dextras iuvat insertare catenis. nusquam illa alternis modo quae reverentia verbis,  iram odiumque putes; tantus discordat utrimque  clamor, et ad regem, qui deprendere, trahuntur.  At procul Actaeis dextra iam Pallade muris  Iuno Phoroneas inducit praevia matres attonitas, non ipsa minus, coetumque gementem  conciliat populis et Actibus addit honorem.  ipsa manu ramosque oleae vittasque precantes  tradit, et obtenta submittere lumina palla  et praeferre docet vacuas sine manibus urnas. omnis Erechtheis  effusa penatibus aetas  tecta viasque replent: unde hoc examen et una  tot miserae? necdum causas novere malorum,  iamque gemunt. dea conciliis se miscet utrisque  cuncta docens, qua gente satae, quae funera plangant  quidve petant; variis nec non adfatibus ipsae Ogygias leges immansuetumque Creonta  multum et ubique fremunt. Geticae non plura queruntur  hospitibus tectis trunco sermone volucres,  cum duplices thalamos et iniquum Terea clamant.  Urbe fuit media nulli concessa potentum ara deum; mitis posuit Clementia sedem,  et miseri fecere sacram; sine supplice numquam  illa novo, nulla damnavit vota repulsa,  auditi quicumque rogant, noctesque diesque ire datum et solis numen placare querellis,  parca superstitio: non turea flamma, nec altus  accipitur sanguis: lacrimis altaria sudant,  maestarumque super libamina secta comarum  pendent et vestes mutata sorte relictae. mite nemus circa, cultuque insigne verendo  vittatae laurus et supplicis arbor olivae.  nulla autem effigies, nulli commissa metallo  forma dei, mentes habitare et pectora gaudet,  semper habet trepidos, semper locus horret egenis coetibus, ignotae tantum felicibus arae. fama est, defensos acie post busta paterni  numinis Herculeos sedem fundasse nepotes,  fama minor factis: ipsos nam credere dignum  caelicolas, tellus quibus hospita semper Athenae, ceu leges hominemque novum ritusque sacrorum  seminaque in vacuas hinc descendentia terras,  sic sacrasse loco commune animantibus aegris  confugium, unde procul starent iraeque minaeque  regnaque, et a iustis Fortuna recederet aris. iam tunc innumerae norant altaria gentes:  huc victi bellis patriaque a sede fugati,  regnorumque inopes scelerumque errore nocentes  conveniunt pacemque rogant; mox hospita sedes  vicit et Oedipodae Furias et funus Olynthi   texit et a misero matrem submovit Oreste.  huc volgo monstrante locum manus anxia Lernae  deveniunt, cedunt  miserorum turba priorum,  vix ibi, sedatis requierunt pectora curis:  ceu patrio super alta grues Aquilone fugatae cum videre Pharon; tunc aethera latius implent,  tunc hilari clangore sonant; iuvat orbe  sereno  contempsisse nives et frigora solvere Nilo.  Iamque domos patrias Scythicae post aspera gentis  proelia laurigero subeuntem Thesea curru laetifici plausus missusque ad sidera vulgi  clamor et emeritis hilaris tuba nuntiat armis,  ante ducem spolia et, duri Mavortis imago,  virginei currus cumulataque fercula cristis  et tristes ducuntur equi truncaeque bipennes, quis nemora et solidam Maeotida caedere suetae,  corytique leves portantur et ignea gemmis  cingula et informes dominarum sanguine peltae.  ipsae autem nondum trepidae sexumve fatentur,  nec vulgare gemunt aspernanturque precari, et tantum innuptae quaerunt delubra Minervae,  primus amor niveis victorem cernere vectum  quadriiugis; nec non populos in semet agebat  Hippolyte, iam blanda genas patiensque mariti  foederis, hanc patriae ritus fregisse severos Atthides oblique secum mirantur operto  murmure, quod nitidi crines, quod pectora palla  tota latent, magnis quod barbara semet Athenis  misceat atque hosti veniat paritura  marito.  Paulum et ab insessis maestae Pelopeides aris promovere gradum seriemque et dona triumphi  mirantur, victique animo rediere mariti,  atque ubi tardavit currus et ab axe superbo  explorat causas victor poscitque benigna  aure preces, ausa ante alias Capaneia coniunx:  belliger Aegide, subitae cui maxima laudis  semina de nostris aperit Fortuna ruinis,  non externa genus, dirae nec conscia noxae  turba sumus: domus Argos erat regesque mariti, non utinam et fortes! quid enim septena movere  castra et Agenoreos opus emendare penates? nec querimur caesos: haec bellica iura vicesque  armorum; sed non Siculis exorta sub antris  monstra nec Ossaei bello cecidere bimembres.  mitto genus clarosque patres: hominum, inclyte Theseu, sanguis erant, homines, eademque in sidera, eosdem  sortitus animarum alimentaque vestra creati,  quos vetat igne Creon Stygiaeque a limine portae,  ceu sator Eumenidum aut Lethaei portitor amnis,  submovet ac dubio caelique Erebique sub axe detinet, heu princeps Natura! ubi numina, ubi illest  fulminis iniusti iaculator? ubi estis, Athenae?  septima iam surgens trepidis Aurora iacentes  aversatur equis; radios declinat et horret  stelligeri iubar omne poli; iam comminus ipsae pabula dira ferae campumque odere volucres  spirantem tabo et caelum ventosque gravantem.  quantum etenim superesse rear? nuda ossa putremque  verrere permittat saniem, properate, verendi  Cecropidae; vos ista decet vindicta, priusquam Emathii Thracesque dolent, quaeque exstat ubique  gens arsura rogis manesque habitura supremos,  nam quis erit saevire modus? bellavimus, esto;  sed cecidere odia et tristes mors obruit iras.  tu quoque, ut egregios fama cognovimus actus, non trucibus monstris Sinin infandumque dedisti Cercyona, et saevum velles Scirona crematum.  credo et Amazoniis Tanain fumasse sepulcris,  unde haec arma refers,sed et hunc dignare triumphum,  da terris unum caeloque Ereboque laborem, si patrium Marathona metu, si tecta levasti  Cressia, nec fudit vanos anus hospita fletus,  sic tibi non ullae socia sine Pallade pugnae,  nec sacer invideat paribus Tirynthius actis,  semper et in curru, semper te mater ovantem cernat, et invictae nil tale precentur Athenae.
Dixerat; excipiunt cunctae tenduntque precantes  cum clamore manus; rubuit Neptunius heros  permotus lacrimis; iusta mox concitus ira  exclamat: quaenam ista novos induxit Erinys regnorum mores? non haec ego pectora liqui  Graiorum abscedens, Scythiam Pontumque nivalem  cum peterem; novus unde furor? victumne putasti  Thesea, dire Creon? adsum, nec sanguine fessum  crede; sitit meritos etiamnum haec hasta cruores.  nulla mora est; verte hunc adeo, fidissime Phegeu,  cornipedem, et Tyrias invectus protinus arces aut Danais edice rogos aut proelia Thebis.
sic ait oblitus bellique viaeque laborum,  hortaturque suos viresque instaurat anhelas: ut modo conubiis taurus saltuque recepto  cum posuit pugnas, alio si forte remugit  bellatore nemus, quamquam ora et colla cruento  imbre madent,novus arma parat campumque lacessens  dissimulat gemitus et vulnera pulvere celat. ipsa metus Libycos servatricemque Medusam  pectoris incussa movit Tritonia parma,  protinus erecti toto simul agmine Thebas  respexere angues; necdum Atticus ire parabat  miles, et infelix expavit classica Dirce. Continuo in pugnas haud solum accensa iuventus,  qui modo Caucasei comites rediere triumphi:  omnis ad arma rudes ager exstimulavit alumnos.  conveniunt ultroque ducis vexilla sequuntur,  qui gelidum Braurona viri, qui rura lacessunt Monychia et trepidis stabilem Piraeea nautis  et nondum Eoo clarum Marathona triumpho,  mittit in arma manus gentilibus hospita divis  Icarii Celeique domus viridesque Melaenae,  dives et Aegaleos nemorum Parnesque benignus vitibus et pinguis melior Lycabessos olivae,  venit atrox Alaeus et olentis arator Hymetti,  quaeque rudes thyrsos hederis vestistis, Acharnae.  linquitur Eois longe speculabile proris  Sunion, unde vagi casurum in nomina ponti Cressia decepit falso ratis Aegea velo.  hos Salamin populos, illos Cerealis Eleusin  horrida suspensis ad proelia misit aratris,  et quos Callirhoe noviens errantibus undis  implicat, et raptae qui conscius Orithyiae celavit ripis Geticos Elisos amores,  ipse quoque in pugnas vacuatur collis, ubi ingens  lis superum, dubiis donec nova surgeret arbor  rupibus et longa refugum mare frangeret umbra,  isset et Arctoas Cadmea ad moenia ducens Hippolyte turmas: retinet iam certa tumentis  spes uteri, coniunxque rogat dimittere curas  Martis et emeritas thalamo sacrare pharetras.  Hos ubi velle acies et dulci gliscere ferro  dux videt, utque piis raptim dent oscula natis amplexusque breves, curru sic fatur ab alto:  terrarum leges et mundi foedera mecum  defensura cohors, dignas insumite mentes  coeptibus: hac omnem divumque hominumque favor em  Naturamque ducem coetusque silentis Averni stare palam est; illic Poenarum exercita Thebis  agmina et anguicomae ducunt vexilla sorores,  ite alacres tantaeque, precor, confidite causae.
dixit, et emissa praeceps iter incohat hasta:  qualis Hyperboreos ubi nubilus institit axes Iuppiter et prima tremefecit sidera bruma,  rumpitur Aeolia et longam indignata quietem  tollit hiemps animos ventosaque sibilat Arctos;  tunc montes undaeque fremunt, tunc proelia caecis   nubibus et tonitrus insanaque fulmina gaudent. Icta gemit tellus, virides gravis ungula campos  mutat, et  innumeris peditumque equitumque catervis  exspirat protritus ager, nec pulvere crasso  armorum lux victa perit, sed in aethera longum  frangitur, et mediis ardent in nubibus hastae. noctem adeo placidasque operi iunxere tenebras,  certamenque immane viris, quo concita tendant  agmina, quis visas proclamet ab aggere Thebas,  cuius in Ogygio stet princeps lancea muro.  at procul ingenti Neptunius agmina Theseus angustat clipeo, propriaeque exordia laudis  centum urbes umbone gerit centenaque Cretae  moenia, seque ipsum monstrosi ambagibus antri  hispida torquentem luctantis colla iuvenci  alternasque manus circum et nodosa ligantem bracchia et abducto vitantem cornua vultu,  terror habet populos, cum saeptus imagine torva  ingreditur pugnas: bis Thesea bisque cruentas  caede videre manus; veteres reminiscitur actus  ipse tuens sociumque gregem metuendaque quondam  limina, et absumpto pallentem Gnosida filo. Saevus at interea ferro post terga revinctas  Antigonen viduamque Creon Adrastida leto  admovet; ambae hilares et mortis amore superbae  ensibus intentant iugulos regemque cruentum destituunt: eum dicta ferens Theseia Phegeus  adstitit, ille quidem ramis insontis olivae  pacificus, sed bella ciet bellumque minatur,  grande fremens,nimiumque memor mandantis et ipsum  iam prope, iam medios operire cohortibus agros ingeminans, stetit ambiguo Thebanus in aestu  curarum, nutantque minae et prior ira tepescit.  tune firmat sese, fletumque ac triste renidens: parvane prostratis
inquit, documenta Mycenis  sanximus? en iterum, qui moenia nostra lacessant. accipimus, veniant; sed ne post bella querantur:  lex eadem victis.
dicit; sed pulvere crasso  caligare diem et Tyrios iuga perdere montes  aspicit; armari populos tamen armaque ferri  ipse iubet pallens, mediaeque in sedibus aulae Eumenidas subitas flentemque Menoecea cernit  turbidus impositosque rogis gaudere Pelasgos.  quis fuit ille dies? tanto cum sanguine Thebis  pax inventa perit? patriis modo fixa revellunt  arma deis, clipeisque obducunt pectora fractis, et galeas humiles et adhuc sordentia tabo  spicula: non pharetris quisquam, non ense decorus,  non spectandus equo; cessat fiducia valli,  murorum patet omne latus, munimina portae  exposcunt: prior hostis habet; fastigia desunt: deiecit Capaneus; exsanguis et aegra iuventus  iam nec coniugibus suprema nec oscula natis  iungit, et attoniti nil optavere parentes.  Atticus interea, iubar ut clarescere ruptis  nubibus et solem primis aspexit in armis, desilit in campum, qui subter moenia nudos  adservat manes, dirisque vaporibus aegrum  aera pulverea penitus sub casside ducens  ingemit et iustas belli flammatur in iras.  hunc saltem miseris ductor Thebanus honorem largitus Danais, quod non super ipsa iacentum  corpora belligeras acies Martemque secundum  miscuit; aut lacera ne quid de strage nefandus perderet, eligitur saevos potura cruores  terra rudis? iamque alternas in proelia gentes dissimilis Bellona ciet; non clamor utrimque,  non utrimque tubae: stat debilis altera pubes  submissos enses nequiquam amentaque dextris  laxa tenens; cedunt tellure, armisque reductis  ostentant veteres etiamnum in sanguine plagas. iam nec Cecropiis idem ductoribus ardor,  languescuntque minae et virtus secura residit:  ventorum velut ira minor, nisi silva furentes  impedit, insanique tacent sine litore fluctus.  Ut vero aequoreus quercum Marathonida Theseus  extulit, erectae cuius crudelis in hostes umbra cadit campumque trucem lux cuspidis implet:  ceu pater Edonos Haemi de vertice Mavors  impulerit currus, rapido mortemque fugamque  axe vehens, sic exanimes in terga reducit pallor Agenoridas; taedet fugientibus uti  Thesea, nec facilem dignatur dextra cruorem,  cetera plebeio desaevit sanguine virtus,  sic iuvat exanimis proiectaque praeda canesque  degeneresque lupos: magnos alit ira leones. attamen Olenium Lamyrumque, hunc tela pharetra  promentem, hunc saevi tollentem pondera saxi  deicit, et triplici confisos robore gentis  Alcetidas fratres, totidem quos eminus hastis  continuat; ferrum consumpsit pectore Phyleus, ore momordit Helops, umero transmisit Iapyx.  iamque et quadriiugo celsum petit Haemona curru,  horrendumque manu telum rotat: ille paventes  obliquavit equos; longo perlata tenore  transiit hasta duos, sitiebat vulnera nec non tertia, sed medio cuspis temone retenta est.  Sed solum votis, solum clamore tremendo  omnibus in turmis optat vocitatque Creonta.  atque hunc diversa bellorum in fronte maniplos  hortantem dictis frustraque extrema minantem conspicit; abscedunt comites: sed Thesea iussi  linquebant fretique deis atque ipsius armis;  ille tenet revocatque suos; utque aequa notavit  hinc atque hinc odia, extrema se colligit ira,  iam letale furens, atque audax morte futura:  non cum peltiferis,
ait, haec tibi pugna puellis,  virgineas ne crede manus: hic cruda virorum  proelia, nos magnum qui Tydea quique furentem  Hippomedonta neci Capaneaque misimus umbris  pectora, quae bellum praeceps amentia suasit, improbe? nonne vides, quos ulciscare, iacentes?
sic ait, et frustra periturum missile summo  adfixit clipeo, risit vocesque manumque  horridus Aegides, ferrataque arbore magnos  molitur iactus, nec non prius ore superbo intonat: Argolici, quibus haec datur hostia, manes,  pandite Tartareum chaos ultricesque parate  Eumenidas, venit ecce Creon!
sic fatus, et auras  dissipat hasta tremens; tunc qua subtemine duro  multiplicem tenues iterant thoraca catenae, incidit: emicuit per mille foramina sanguis impius; ille oculis extremo errore solutis  labitur, adsistit Theseus gravis armaque tollens:  iamne dare exstinctis iustos,
ait, hostibus ignes,  iam victos operire placet? vade atra dature supplicia extremique tamen secure sepulcri.
Accedunt utrimque pio vexilla tumultu  permiscentque manus; medio iam foedera bello,  iamque hospes Theseus; orant succedere muris  dignarique domos, nec tecta hostilia victor aspernatus init; gaudent matresque nurusque  Ogygiae, qualis thyrso bellante subactus  mollia laudabat iam marcidus orgia Ganges,  ecce per adversas Dircaei verticis umbras  femineus quatit astra fragor, matresque Pelasgae  decurrunt: quales Bacchea ad bella vocatae Thyiades amentes, magnum quas poscere credas  aut fecisse nefas; gaudent lamenta novaeque  exsultant lacrimae; rapit huc, rapit impetus illuc,  Thesea magnanimum quaerant prius, anne Creonta,  anne suos: vidui ducunt ad corpora luctus. Non ego, centena si quis mea pectora laxet  voce deus, tot busta simul vulgique ducumque,  tot pariter gemitus dignis conatibus aequem:  turbine quo sese caris impleverit  audax ignibus  Euadne fulmenque in pectore magno  quaesierit; quo more iacens super oscula saevi  corporis infelix excuset Tydea coniunx;  ut saevos narret vigiles Argia sorori; Arcada quo planctu genetrix Erymanthia clamet,  Arcada, consumpto servantem sanguine vultus, Arcada, quem geminae pariter flevere cohortes,  vix novus ista furor veniensque implesset Apollo,  et mea iam longo meruit ratis aequore portum.  Durabisne procul dominoque legere superstes, o mihi bissenos multum vigilata per annos  Thebai? iam certe praesens tibi Fama benignum  stravit iter coepitque novam monstrare futuris,  iam te magnanimus dignatur noscere Caesar,  Itala iam studio discit memoratque iuventus. vive, precor; nec tu divinam Aeneida tempta,  sed longe sequere et vestigia semper adora,  mox, tibi si quis adhuc praetendit nubila livor,  occidet, et meriti post me referentur honores."
22,Lucan,phars_3,"Propulit ut classem velis cedentibus Auster
Incumbens, mediumque rates movere profundum,
Omnis in Ionios spectabat navita fluctus:
Solus ab Hesperia non flexit lumina terra
Magnus, dum   patrios portus, dum litora numquam
Ad visus reditura suos, tectumque cacumen
Nubibus, et dubios cernit vanescere montes.
Inde soporifero cesserunt languida somno
Membra ducis.    Diri tum     plena horroris imago
Visa caput moestum per hiantes  Iulia terras
Tollere, et accenso furialis stare sepulcro.
Sedibus Elysiis campoque expulsa piorum
Ad Stygias, inquit, tenebras manesque nocentes,
Post bellum civile trahor. Vidi ipsa tenentes
Eumenidas, quaterent quas vestris lampadas armis.
Praeparat innumeras puppes Acherontis adusti
Portitor: in multas laxantur Tartara poenas.
Vix operi cunctae dextra properante sorores
Sufficiunt: lassant rumpentes stamina Parcas.
Coniuge me laetos duxisti, Magne, triumphos:
Fortuna est mutata toris: semperque potentes
Detrahere in cladem fato damnata maritos,
En nupsit tepido pellex Cornelia busto.
Haereat illa tuis per bella, per aequora signis,
Dum non securos liceat mihi rumpere somnos,
Et nullum vestro vacuum sit tempus amori,
Sed teneat Caesarque dies, et Iulia noctes.
Me non Lethaeae, coniux, oblivia ripae
Immemorem fecere tui, regesque silentum
Permisere sequi.  Veniam, te bella gerente,
In medias acies.  Numquam tibi, Magne, per umbras
Perque meos manes generum non esse licebit.
Abscidis frustra ferro tua pignora. Bellum
Te faciet civile meum. Sic fata, refugit
Umbra per amplexus trepidi dilapsa mariti.
Ille, dei quamvis cladem manesque minentur,
Maior in arma ruit, certa cum mente malorum.
Et, quid, ait, vani terremur imagine visus?
Aut nihil est sensus animis a morte relictum,
Aut mors ipsa nihil.  Titan iam pronus in undas
Ibat, et igniferi tantum demerserat orbis,
Quantum deesse solet lunae, seu plena futura est,
Seu iam plena fuit: tunc obtulit hospita tellus
Puppibus accessus faciles: legere rudentes,
Et posito remis petierunt litora malo.
Caesar, ut emissas venti rapuere carinas,
Absconditque fretum classes, et litore solus
Dux stetit Hesperio, non illum gloria pulsi
Laetificat Magni: queritur quod tuta per aequor
Terga ferant hostes. Neque enim iam sufficit ulla
Praecipiti fortuna viro: nec vincere tanti,
Ut bellum differret, erat. Tunc pectore curas
Expulit armorum, pacique intentus agebat,
Quoque modo vanos populi conciret amores,
Gnarus et irarum caussas, et summa favoris
Annona momenta trahi. Namque adserit urbes
Sola fames, emiturque metus, cum segne potentes
Vulgus alunt. Nescit plebes ieiuna timere.
Curio Sicanias transcendere iussus in urbes,
Qua mare tellurem subitis aut obruit undis,
Aut scidit, et medias fecit sibi litora terras.
Via illic ingens pelagi, semperque laborant
Aequora, ne rupti repetant confinia montes.
Bellaque Sardoas etiam sparguntur in oras.
Utraque frugiferis est insula nobilis arvis,
Nec plus Hesperiam longinquis messibus ullae,
Nec Romana magis complerunt horrea terrae.
Ubere vix glebae superat, cessantibus Austris,
Cum medium nubes Borea cogente sub axem
Effusis magnum Libye tulit imbribus annum.
Haec ubi sunt provisa duci, tunc agmina victor
Non armata trahens, sed pacis habentia vultum,
Tecta petit patriae. Pro, si remeasset in Urbem,
Gallorum tantum populis Arctoque subacta,
Quam seriem rerum longa praemittere pompa,
Quas potuit belli facies! Ut vincula Rheno,
Oceanoque daret! Celsos ut Gallia currus
Nobilis, et flavis sequeretur mixta Britannis!
Perdidit o qualem vincendo plura triumphum!
Non ilium laetis vadentem coetibus urbes,
Sed tacitae videre metu. Non constitit usquam
Obvia turba duci. Gaudet tamen esse timori
Tam magno populis, et se non mallet amari. 
Iamque et praecipites superaverat Anxuris arces,
Et qua Pontinas via dividit uda paludes,
Qua sublime nemus, Scythicae qua regna Dianae;
Quaque iter est Latiis ad summam fascibus Albam:
Excelsa de rupe procul iam prospicit Urbem,
Arctoi toto non visam tempore belli:
Miraturque suae, sic fatus, moenia Romae:
Tene, deum sedes, non ullo Marte coacti
Deseruere viri! Pro qua pugnabitur urbe?
Di melius, quod non Latias Eous in oras
Nunc furor incubuit, nec iuncto Sarmata velox
Pannonio, Dacisque Getes admixtus: habenti
Tam pavidum tibi, Roma, ducem Fortuna pepercit,
Quod bellum civile fuit. Sic fatur, et urbem
Adtonitam terrore subit. Namque ignibus atris
Creditur, ut captae, rapturus moenia Romae,
Sparsurusque deos. Fuit haec mensura timoris:
Velle putant, quaecumque potest. Non omina festa,
Non fictas laeto voces simulare tumultu:
Vix odisse vacat  Phoebea palatia complet
Turba Patrum, nullo cogendi iure senatus,
E latebris educta suis. Non consule sacrae
Fulserunt sedes: non proxima lege potestas
Praetor adest: vacuaeque loco cessere curules,
Omnia Caesar erat. Privatae curia vocis
Testis adest. Sedere Patres censere parati,
Si regnum, si templa sibi, iugulumque senatus,
Exsiliumque petat. Melius, quod plura iubere
Erubuit, quam Roma pati. Tamen exit in iram,
Viribus an possent obsistere iura, per unam
Libertas experta virum: pugnaxque Metellus
Ut videt ingenti Saturnia templa revelli
Mole, rapit gressus, et Caesaris agmina rumpens,
Ante fores nondum reseratae constitit aedis.
(Usque adeo solus ferrum mortemque timere
Auri nescit amor. Pereunt discrimine nullo
Amissae leges: sed, pars vilissima rerum,
Certamen movistis, opes) prohibensque rapina
Victorem, clara testatur voce Tribunus:
Non nisi per nostrum vobis percussa patebunt
Templa latus, nullasque feres nisi sanguine sacro
Sparsas, raptor, opes. Certe violata potestas
Invenit ista deos: Crassumque in bella secutae
Saeva tribunitiae voverunt proelia dirae.
Detege iam ferrum: neque enim tibi turba verenda est,
Spectatrix scelerum: deserta stamus in urbe.
Non feret e nostro sceleratus praemia miles:
Sunt quos prosternas populi, quae moenia dones.
Pacis ad exhaustae spolium non cogit egestas:
Bellum Caesar habes. His magnam victor in iram
Vocibus accensus: Vanam    spem mortis honestae
Concipis: haud, inquit, iugulo se polluet isto
Nostra, Metelle, manus.   Dignum te Caesaris ira
Nullus honos faciet.  Te vindice tuta relicta est
Libertas?  Non usque adeo permiscuit imis
Longus summa dies, ut non, si voce Metelli
Servantur leges, malint a Caesare tolli.
Dixerat, et, nondum foribus cedente tribuno,
Aerior ira subit: saevos circumspicit enses,
Oblitus simulare togam. Tum Cotta Metellum
Compulit audaci nimium desistere coepto.
Libertas, inquit, populi, quem regna coercent,
Libertate perit; cuius servaveris umbram,
Si, quidquid iubeare, velis.  Tot rebus iniquis
Paruimus victi: venia est haec sola pudoris,
Degenerisque metus, nil iam potuisse negari.
Ocius avertat diri mala semina belli.
Damna movent populos, si quos sua iura tuentur.
Non sibi, sed domino gravis est, quae servit, egestas.
Protinus abducto patuerunt templa Metello.
Tunc rupes Tarpeia sonat, magnoque reclusas
Testatur stridore fores; tunc conditus imo
Eruitur templo, multis intactus ab annis,
Romani census populi, quem Punica bella,
Quem dederat Perses, quem victi praeda Philippi:
Quod tibi, Roma, fuga Pyrrhus trepidante reliquit,
Quo te Fabricius regi non vendidit auro,
Quidquid parcorum mores servastis avorum,
Quod dites Asiae populi misere tributum,
Victorique dedit Minoia Creta Metello,
Quod Cato longinqua vexit super aequora Cypro.
Tunc orientis opes, captorumque ultima regum
Quae Pompeianis praelata est gaza triumphis
Egeritur: tristi spoliantur templa rapina;
Pauperiorque fuit tunc primum Caesare Roma. 
Interea totum Magni fortuna per orbem
Secum casuras in proelia moverat urbes.
Proxima vicino vires dat Graecia bello.
Phocaicas Amphissa manus scopulosaque Cirrha,
Parnasusque iugo misit desertus utroque.
Boeoti coiere duces, quos impiger ambit
Fatidica Cephisos aqua, Cadmeaque Dirce,
Pisaeaeque manus, populisque per aequora mittens
Sicaniis Alpheus aquas. Tunc Maenala liquit
Arcas, et Herculeam miles Trachinins Oeten.
Thesproti, Dryopesque ruunt, quercusque silentes
Chaonio veteres liquerunt vertice Selloe.
Exhausit totas quamvis delectus Athenae,
Exiguae Phoebea tenent navalia puppes.
Tresque petunt veram credi Salamiua carinae.
Iam dilecta Iovi centenis venit in arma
Creta vetus populis, Cnososque agitare pharetras
Docta, nec Eois peior Gortyna sagittis.
Tunc qui Dardaniam tenet Oricon, et vagus altis
Dispersus silvis Athamas, et nomine prisco
Encheliae, versi testantes funera Cadmi,
Colchis et Adriacas spumans Apsyrtis in undas,
Et Penei qui rura colunt, quorumque labore
Thessalus Aemoniam vomer proscindit Iolcon.
Inde lacessitum primo mare, cum rudis Argo
Miscuit ignotas temerato litore gentes,
Primaque cum ventis pelagique furentibus undis
Composuit mortale genus, fatisque per illam
Accessit mors una ratem. Tunc linquitur Aemus
Thracius, et populum Pholoe mentita biformem.
Deseritur Strymon tepido committere Nilo
Bistonias consuetus aves, et barbara Cone
Sarmaticas ubi perdit aquas, sparsamque profundo
Multifidi Peucen unum caput adluit latri:
Mysiaque, et gelido tellus perfusa Cayco
Idalis, et nimium glebis exilis Arisbe.
Quique colunt Pitanen, et quae tua munera Pallas
Lugent damnatae Phoebo victore Celaenae:
Qua celer et ripis descendens Marsya rectis
Errantem Maeandron adit, mixtusque refertur:
Passaque ab auriferis tellus exire metallis
Pactolon: qua culta secat non vilior Hermus.
Iliacae quoque signa manus, perituraque castra
Ominibus petiere suis: nec fabula Troiae
Continuit, Phrygiique ferens se Caesar Iuli.
Accedunt Syriae populi; desertus Orontes,
Et felix, (sic fama) Ninos: ventosa Damascos,
Gazaque, et arbusto palmarum dives Idume.
Et Tyros instabilis, pretiosaque murice Sidon.
Has ad bella rates non flexo limite ponti,
Certior haud ullis duxit Cynosura carinis.
Phoenices primi, famae si creditur, ausi
Mansuram rudibus vocem signasse figuris.
Nondum flumineas Memphis contexere biblos
Noverat: et saxis tantum volucresque feraeque
Sculptaque servabant magicas animalia linguas.
Deseritur Taurique nemus, Perseaque Tarsos,
Coryciumque patens exesis rupibus antrum,
Mallos, et extremae resonant navalibus Aegae.
Itque Cilix iusta, iam non pirata, carina.
Movit et Eoos bellorum fama recessus,
Qua colitur Ganges, toto qui solus in orbe
Ostia nascenti contraria solvere Phoebo
Audet, et adversum fluctus impellit in Eurum:
Hic, ubi Pellaeus, post Tethyos aequora, ductor
Constitit, et magno vinci se fassus ab orbe est.
Quaque ferens rapidum diviso gurgite fontem
Vastis Indus aquis mixtum non sentit Hydaspen.
Quique bibunt tenera dulces ab arundine succos,
Et qui tingentes croceo medicamine crinem
Fluxa coloratis adstringunt carbasa gemmis.
Quique suas struxere pyras, vivique calentes
Conscendere rogos. Pro, quanta est gloria genti,
Iniecisse manum fatis, vitaque repletos,
Quod superest, donasse deis! Venere feroces
Cappadoces; duri populus nunc cultor Amani,
Armeniusque tenens volventem saxa Niphaten:
Aethera tangentes silvas liquere Coatrae.
Ignotum vobis, Arabes, venistis in orbem,
Umbras mirati nemorum non ire sinistras.
Tunc furor extremos movit Romanus Oretas,
Carmanosque duces, quorum deflexus in Austrum
Aether, non totam mergi tamen adspicit Arcton;
Lucet et exigua velox ibi nocte Bootes.
Aethiopumque solum, quod non premeretur ab ulla
Signiferi regione poli, nisi, poplite lapso,
Ultima curvati procederet ungula Tauri.
Quaque caput rapido tollit cum Tigride magnus
Euphrates, quos non diversis fontibus edit
Persis, et incertum, tellus si misceat amnes,
Quod potius sit nomen aquis. Sed sparsus in agros
Fertilis Euphrates Phariae vice fungitur undae:
At Tigrim subito tellus absorbet hiatu,
Occultosque tegit cursus, rursusque renatum
Fonte novo flumen pelagi non abnegat undis.
Inter Caesareas acies diversaque signa
Pugnaces dubium Parthi tenuere favorem,
Contenti fecisse duos. Tinxere sagittas
Errantes Scythiae populi, quos gurgite Bactros
Includit gelido, vastisque Hyrcania silvis.
Hinc Lacedaemonii, moto gens aspera freno,
Heniochi, saevisque affinis Sarmata Moschis.
Colchorum qua rura secat ditissima Phasis:
Qua Croeso fatalis Halys, qua vertice lapsus
Rhipaeo Tanais diversi nomina mundi
Imposuit ripis, Asiaeque et terminus idem
Europae, mediae dirimens confinia terrae,
Nunc huc, nunc illuc, qua flectitur, ampliat orbem.
Quaque fretum torrens Maeotidos egerit undas,
Pontus et Herculeis aufertur gloria metis,
Oceanumque negat solas admittere Gades.
Hinc Essedoniae gentes, auroque ligatas
Substringens, Arimaspe, comas: hinc fortis Arius,
Longaque Sarmatici solvens ieiunia belli
Massagetes quo fugit equo; volucresque Geloni.
Non, cum Memnoniis deducens agmina regnis
Cyrus, et effusis numerato milite telis
Descendit Perses, fraternique ultor amoris
Aequora cum tantis percussit classibus, unum
Tot reges habuere ducem. Colere nec umquam
Tam variae cultu gentes, tam dissona vulgi
Ora. Tot immensae comites missura ruinae
Excivit populos, et dignas funere Magni
Exsequias Fortuna dedit. Non corniger Hammon
Mittere Marmaridas cessavit in arma catervas:
Quidquid ab occiduis Libye patet arida Mauris,
Usque Paraetonias Eoa ad litora Syrtea.
Accperet felix ne non semel omnia Caesar,
Vincendum pariter Pharsalia praestitit orbem. 
Ille ubi deseruit trepidantis moenia Romae,
Agmine nubiferam rapto superevolat Alpem:
Cumque ali famae populi terrore paverent,
Phocais in dubiis ausa est servare iuventus
Non Graia levitate fidem, signataque iura,
Et caussas, non fata, sequi. Tamen ante furorem
Indomitum duramque viri deflectere mentem
Pacifico sermone parant, hostemque propincum
Orant Cecropiae praelata fronde Minervae:
Semper in externis populo communia vestro
Massiliam     bellis testatur fata tulisse,
Comprensa est Latiis quaecunque annalibus aetas.
Et nunc, ignoto si quos petis orbe triumphos,
Accipe devotas externa in proelia dextras.
At si funestas acies, si dira paratis
Proelia discordes, lacrimas civilibus armis
Secretumque damus.  Tractentur vulnera nulla
Sacra manu.   Si coelicolis furor arma dedisset,
Aut si terrigenae tentarent astra Gigantes,
Non tamen auderet pietas humana vel armis
Vel votis prodesse Iovi; sortisque deorum
Ignarum mortale genus, per fulmina tantum
Sciret adhuc coelo solum regnare Tonantem.
Adde quod innumerae concurrunt undique gentes,
Nec sic horret iners scelerum contagia mundus,
Ut gladiis egeant civilia bella coactis.
Sit mens ista quidem cunctis, ut vestra recusent
Fata, nec haec alius committat proelia miles.
Cui non conspecto languebit dextra parente ?
Telaque diversi prohibebunt spargere fratres.
Finis adest rerum, si non committitis illis
Arma, quibus fas est. Nobis haec summa precandi:
Terribiles aquilas infestaque signa relinquas
Urbe procul, nostrisque velis te credere muris,
Excludique sinas, admisso Caesare, bellum.
Sit locus exceptus sceleri, Magnoque tibique
Tutus, ut, invictae fatum  si consulat urbi,
Foedera si placeant, sit, quo veniatis inermes.
Vel, cum tanta vocent discrimina Martis Iberi,
Quid rapidum deflectis iter?  Non pondera rerum,
Non momenta sumus, numquam felicibus armis
Usa manus, patriae primis a sedibus exsul,
Et post translatas exustae Phocidos arces
Moenibus exiguis alieno in litore tuti,
Illustrat quos sola fides.  Si claudere muros
Obsidione paras, et vi perfringere portas:
Excepisse faces tectis et tela parati,
Undarum raptos aversis fontibus haustus
Quaerere, et effossam sitientes lambere terram:
Et, desit si larga Ceres, tunc horrida cerni,
Foedaque contingi maculato carpere morsu.
Nec pavet hic populus pro libertate subire,
Obsessum Poeno gessit quod Marte Saguntum.
Pectoribus rapti matrum, frustraque trahentes
Ubera sicca fame medios mittentur in ignes;
Uxor et a caro poscet sibi fata marito.
Vulnera miscebunt fratres, bellumque  coacti
Hoc potius civile gerent. Sic Graia iuventus
Finierat: quum, turbato iam prodita vultu,
Ira ducis tandem testata est voce dolorem.
Vana movet Graios nostri fiducia cursus.
Quamvis Hesperium mundi properemus ad axem,
Massiliam delere vacat.  Gaudete cohortes:
Obvia praebentur fatorum munere bella.
Ventus ut amittit vires, nisi robore densae
Occurrant silvae, spatio diffsus inani:
Utque perit magnus nullis obstantibus ignis,
Sic hostes mihi desse nocet: damnumque putamus
Armorum, nisi, qui vinci potuere, rebellent.
Sed si solus eam, dimissis degener armis,
Tunc mihi tecta patent. Iam non exscudere tantum,
Inclusisse volunt. At enim contagia belli
Dira fugant. Dabitis poenas pro pace petita:
Et nihil esse meo discetis tutius aevo,
Quam duce me bellum. Sic postquam fatus, ad urbem
Haud trepidam convertit iter: tunc moenia clausa
Conspicit: et densa iuvenum vallata corona.
Haud procul a muris tumulas surgentis in altum
Telluris parvum diffuso vertice campum
Explicat: haec patiens longo munimine cingi
Visa duci rapes, tutisque aptissima castris.
Proxima pars urbis celsam consurgit in arcem,
Par tumulo, mediisque sedent convallibus arva.
Tunc res immenso placuit statura labore,
Aggere diversos vasto committere colles.
Sed prius ut totam, qua terra cingitur, urbem
Clauderet, a summis perduxit ad aequora castris
Longum Caesar opus, fontesque et pabula campi
Amplexus fossa, densas tollentia pinnas
Cespitibus, crudaque exstruxit brachia terra.
Iam satis hoc Graiae memorandum contigit urbi,
Aeternumque decus, quod non impulsa, nec ipso
Strata metu, tenuit flagrantis in omnia belli
Praecipitem cursum: raptisque a Caesare cunctis,
Vincitur una mora. Quantum est, quod fata tenentur!
Quodque virum toti properans imponere mundo
Hos perdit Fortuna dies! Tunc omnia late
Procumbunt nemora, et spoliantur robore silvae,
Ut, cum terra levis mediam virgultaque molem
Suspendant, structa laterum compage ligatam
Arctet humum, pressus ne cedat turribus agger. 
Lucus erat longo numquam violatus ab evo,
Obscurum cingens connexis aera ramis,
Et gelidas alte submotis solibus umbras.
Hunc non ruricolae Panes, nemorumque potentes
Silvani Nymphaeque tenent, sed barbara ritu
Sacra deum, structae diris altaribus arae;
Omnisque humanis lustrata cruoribus arbos.
Si qua fidem meruit superos mirata vetustas,
Illis et volucres metuunt insistere ramis,
Et lustris recubare ferae: nec ventus in illas
Incubuit silvas, excussaque nubibus atris
Fulgura: non ullis frondem praebentibus auris
Arboribus suus horror inest. Tum plurima nigris
Fontibus unda cadit, simulacraque moesta deorum
Arte carent, caesisque extant informia truncis.
Ipse situs putrique facit iam robore pallor
Attonitos: non vulgatis sacrata figuris
Numina sic metuunt: tantum terroribus addit,
Quos timeant non nosse deos. Iam fama ferebat
Saepe cavas motu terrae mugire cavernas,
Et procumbentes iterum consurgere taxos,
Et non ardentis fulgere incendia silvae,
Roboraque amplexos circumfluxisse dracones.
Non illum cultu populi propiore frequentant,
Sed cessere deis. Medio cum Phoebus in axe est,
Aut coelum nox atra tenet, pavet ipse sacerdos
Acessus, dominumque timet deprendere luci.
Hanc iubet immisso silvam procumbere ferro:
Nam vicina operi belloque intacta priore
Inter nudatos stabat densissima montes.
Sed fortes tremuere manus, motique verenda
Maiestate loci, si robora sacra ferirent,
In sua credebant redituras membra secures.
Implicitas magno Caesar torpore cohortes
Ut vidit, primus raptam librare bipennem
Ausus, et aeriam ferro proscindere quercum,
Effatur, merso violata in robora ferro:
Iam ne quis vestrum dubitet subvertere silvam,
Credite me fecisse nefas. Tunc paruit omnis
Imperiis non sublato secura pavore
Turba, sed expensa superorum et Caesaris ira.
Procumbunt orni, nodosa impellitur ilex,
Silvaque Dodones, et fluctibus aptior alnus,
Et non plebeios luctus testata cupressus,
Tum primum posuere comas, et fronde carentes
Admisere diem: propulsaque robore denso
Sustinuit se silva cadens. Gemuere videntes
Gallorum populi: muris sed clausa iuventus
Exsultat. Quis enim laesos impune putaret
Esse deos?  Servat multos fortuna nocentes:
Et tantum miseris irasci numina possunt.
Utque satis caesi nemoris, quaesita per agros
Plaustra ferunt: curvoque soli cessantis aratro
Agricolae raptis annum flevere iuvencis.
Dux tamen, impatiens haesuri ad moenia Martis,
Versus ad Hispanas acies extremaque mundi,
Iussit bella geri. Stellatis axibus agger
Erigitur, geminasque aequantes moenia turres
Accipit: hae nullo fixerunt robore terram,
Sed per iter longum caussa repsere latenti.
Cum tantum nutaret onus, telluris inanes
Concussisse sinus quaerentem erumpere ventum
Credidit, et muros mirata est stare iuventus.
Illinc tela cadunt excelsas urbis in arces.
Sed maior Graio Romana in corpora ferro
Vis inerat. Neque enim solis excussa lacertis
Lancea, sed tenso ballistae turbine rapta,
Haud unum contenta latus transire, quiescit:
Sed pandens perque arma viam, perque ossa, relicta
Morte, fugit: superest telo post vulnera cursus.
At saxum quoties ingenti verberis actu
Excutitur, qualis rupes, quam vertice montis
Abscidit impulsu ventorum adiuta vetustas,
Frangit cuncta ruens: nec tantum corpora pressa
Exanimat: totos cum sanguine dissipat artus.
Ut tamen hostiles densa testudine muros
Tecta subit virtus, armisque innexa priores
Arma ferunt, galeamque extentus protegit umbo,
Quae prius ex longo nocuerunt missa recessu,
Iam post terga cadunt: nec Graiis flectere iactum,
Aut facilis labor est longinqua ad tela parati
Tormenti mutare modum: sed pondere solo
Contenti, nudis evolvunt saxa lacertis.
Dum fuit armorum series, ut grandine tecta
Innocua percussa sonant, sic omnia tela
Respuit: at postquam virtus incensa virorum
Perpetuam rupit defesso milite cratem,
Singula continuis cesserunt ictibus arma.
Tunc adoperta levi procedit vinea terra,
Sub cuius pluteis et tecta fronte latentes
Moliri nunc ima parant, et vertere ferro
Moenia: nunc aries suspenso fortior ictu
Incussus densi compagem solvere muri
Tentat, et impositis unum subducere saxis.
Sed super et flammis, et magnae fragmine molis,
Et sudibus crebris, et adusti roboris ictu
Percussae cedunt crates, frustraque labore
Exhausto fessus repetit tentoria miles.
Summa fuit Grais, starent ut moenia, voti.
Ultro acies inferre parant: armisque coruscas
Nocturni texere faces: audaxque iuventus
Erupit: non hasta viris, non letifer arcus,
Telum flamma fuit, rapiensque incendia ventus
Per Romana tulit celeri munimina cursu.
Nec, quamvis viridi lactetur robore, lentas
Ignis agit vires: teda sed raptus ab omni
Consequitur nigri spatiosa volumina fumi:
Nec solum silvas, sed saxa iugentia solvit,
Et crudae putri fluxerunt pulvere cautes.
Procubuit, maiorque iacens adparuit agger. 
Spes victis telluris abit, placuitque profundo
Fortunam tentare mari   Non robore picto
Ornatas decuit fulgens tutela carinas,
Sed rudis, et qualis procumbit montibus arbor,
Conseritur stabilis navalibus area bellis.
Et iam turrigeram Bruti comitata carinam
Venerat in fluctus Rhodani cum gurgite classis,
Stoechados arva tenens. Nec non et Graia iuventua,
Omne suum fatis voluit committere robur,
Grandaevosque senes mixtis armavit ephebis.
Accepit non sola viros, quae stabat in undis
Classis; et emeritas repetunt navalibus alnos.
Ut matutinos spargens super aequora Phoebus
Fregit aquis radios, et liber nubibus aether,
Et posito Borea, pacemque tenentibus Austris,
Servatum bello iacuit mare, movit ab omni
Quisque suam statione ratem, paribusque lacertis
Caesaris hinc puppes, hinc Graio remige classis
Tollitur: impulsae tonsis tremuere carinae,
Crebraque sublimes convellunt verbera puppes.
Cornua Romanae classis validaeque triremes,
Quasque quater surgens exstructi remigis ordo
Commovet, et plures quae mergunt aequore pinus,
Multiplices cinxere rates. Hoc robur aperto
Oppositum pelago. Lunata fronte recedunt
Ordine contentae gemino crevisse Liburnae.
Celsior at cunctis Bruti praetoria puppis
Verberibus senis agitur, molemque profundo.
Invehit, et summis longe petit aequora remis.
Ut tantum medii fuerat maris, utraque classis
Quod semel excussis posset transcurrere tonsis,
Innumerae vasto miscentur in aethere voces:
Remorumque sonus premitur clamore: nec ullae
Audiri potuere tubae. Tunc caerula verrunt,
Atque in transtra cadunt, et remis pectora pulsant.
Ut primum rostris crepuerunt obvia rostra,
In puppim rediere rates, emissaque tela
Aera texerunt vacuumque cadentia pontum.
Et iam diductis extendunt cornua proris,
Diversaeque rates laxata classe receptae.
Ut, quoties aestus Zephyris Eurisque repugnat,
Huc abeunt fluctus, illuc mare: sic, ubi puppes
Sulcato varios duxerunt gurgite tractus,
Quod tulit illa ratis remis, haec repulit aequor.
Sed Graiis habiles pugnamque lacessere pinus
Et tentare fugam, nec longo frangere gyro
Cursum, nec tarde flectenti cedere clavo.
At Romana ratis stabilem praebere carinam
Certior, et terrae similem bellantibus usum.
Tunc in signifera residenti puppe magistro
Brutus ait: Paterisne acies errare profundo,
Artibus et certas pelagi? Iam  consere bellum:
Phocaicis medias rostris oppone carinas.
Paruit, obliquas et praebuit hostibus alnos.
Tunc, quaecumque ratis tentavit robora Bruti,
Ictu victa suo percussae capta cohaesit.
Ast alias manicaeque ligant, teretesque catenae,
Seque tenent remis: tecto stetit aequore bellum.
Iam non excussis torquentur tela lacertis,
Nec longinqua cadunt iaculato vulnera ferro:
Miscenturque manus. Navali plurima bello
Ensis agit. Stat quisque suae de robore puppis
Pronus in adversos ictus: nullique perempti
In ratibus cecidere suis. Cruor altus in undis
Spumat, et obducti concreto sanguine fluctus.
Et quas immissi traxerunt vincula ferri,
Has prohibent iungi conserta cadavera puppes.
Semianimes alii vastum subiere profundum,
Hauseruntque suo permixtum    sanguine pontum.
Hi, luctantem  animam lenta cum morte trahentes,
Fractarum subita ratium periere ruina.
Irrita tela suas peragunt in gurgite caedes:
Et quodcumque cadit frustrato pondere ferrum,
Exceptum mediis invenit vulnus in undis.
Phocaicis Romana ratis vallata carinis,
Robore diducto dextrum laevumque tuetur
Aequo Marte latus: cuius dum pugnat ab alta
Puppe Tagus, Graiumque audax aplustre retentat,
Terga simul pariter missis et pectora telis
Transigitur: medio concurrit pectore ferrum,
Et stetit incertus, flueret quo vulnere, sanguis,
Donec utrasque simul largus cruor expulit hastas,
Divisitque animam, sparsitque in vulnera letum.
Dirigit huc puppim miseri quoque dextra Telonis,
Qua nullam melius, pelago turbante, carinae
Audivere manum: nec lux est notior ulli
Crastina, seu Phoebum videat, seu cornua lunae,
Semper venturis componere carbasa ventis.
Hic Latiae rostro compagem ruperat alni:
Pila sed in medium venere trementia pectus,
Avertitque ratem morientis dextra magistri.
Dum cupit in seciam Gyareus erepere puppim,
Excipit immissum suspensa per ilia ferrum,
Adfixusque rati, telo retinente, pependit.
Stant gemini fratres, fecundae gloria matris,
Quos eadem variis genuerunt viscera fatis.
Discrevit mors saeva viros: unumque relictum
Agnorunt miseri, sublato errore, parentes,
Aeternis caussam lacrimis. Tenet ille dolorem
Semper, et amissum fratrem lugentibus obfert.
Quorum alter, mixtis obliquo pectine remis,
Ausus Romanae Graia de puppe carinae
Iniectare manum: sed eam gravis insuper ictus
Amputat: ilia tamen nisu, quo prenderat, haesit,
Deriguitque tenens strictis immortua nervis.
Crevit in adversis virtus: plus nobilis irae
Truncus habet, fortique instaurat proelia laeva,
Rapturusque suam procumbit in aequora dextram.
Haec quoque cum toto manus est abscisa lacerto.
Iam clypeo telisque carens, non conditur ima
Puppe, sed expositus, fraternaque pectore nudo
Arma tegens, crebra confixus cuspide perstat:
Telaque multorum leto casura suorum
Emerita iam morte tenet. Tum vulnere multo
Effugientem animam lassos collegit in artus,
Membraque contendit toto, quicumque manebat,
Sanguine, et hostilem, defectis robore membris,
Insiluit, solo nociturus pondere, puppim.
Strage virum cumulata ratis, multoque cruore
Plena, per oblicum crebros latus accipit ictus.
At postquam ruptis pelagus compagibus hausit,
Ad summos repleta foros, descendit in undas,
Vicinum involvens contorto vertice pontum.
Aequora discedunt mersa diducta carina,
Inque locum puppis cecidit mare. -  Multaque ponto
Praebuit illa dies varii miracula fati. 
Ferrea dum  puppi rapidos manus inserit uncos,
Adfixit Lycidam. Mersus foret ille profundo;
Sed prohibent socii, suspensaque crura retentant.
Scinditur avulsus: nec, sicut vulnere, sanguis
Emicuit lentus: ruptis cadit undique venis:
Discursusque animae diversa in membra meantis
Interceptus aquis. Nullius vita perempti
Est tanta dimissa via: pars ultima trunci
Tradidit in letum vacuos vitalibus artis;
At tumidus qua pulmo iacet, qua viscera fervent,
Haeserunt ibi fata diu: luctataque multum
Hac cum parte viri vix omnia membra tulerunt.
Dum nimium pugnax unius turba carinae
Incumbit prono lateri, vacuamque relinquit,
Qua caret hoste, ratem: congesto pondere puppis
Versa, cava texit pelagus nautasque carina;
Brachia nec licuit vasto iactare profundo,
Sed clauso periere mari. -  tunc unica diri
Conspecta est leti facies, cum forte natantem
Diversae rostris iuvenem fixere carinae.
Discessit medium tam vastos pectus ad ictus:
Nec prohibere valent obtritis ossibus artus,
Quo minus aera sonent. Eliso ventre, per ora
Eiectat saniem permixtus viscere sanguis.
Postquam inhibent remis puppes, ac rostra recedunt,
Deiectum in pelagus perfosso pectore corpus
Vulneribus transmisit aquas. -  Pars maxima turbae
Naufraga, iactatis morti obluctata lacertis,
Puppis ad auxilium sociae concurrit: at illi
Robora cum vetitis prensarent altius ulnis,
Nutaretque ratis populo peritura recepto,
Impia turba super medios ferit ense lacertos:
Brachia linquentes Graia pendentia puppi,
A manibus cecidere suis: non amplius undae
Sustinuere graves in summo gurgite truncos.
Iamque omni fusis nudato milite telis,
Invenit arma furor: remum contorsit in hostem
Alter: at hi tortum validis aplustre lacertis
Avulsasque rotant, excusso remige, sedes.
In pugnam fregere rates. Sidentia pessum
Corpora caesa tenent, spoliantque cadavera ferro.
Multi, inopes teli, iaculum letale revulsum
Visceribus traxere suis, et vulnera laeva
Oppressere manu, validos dum praebeat ictus
Sanguis et hostilem cum torserit exeat hastam.
Nulla tamen plures hoc edidit aequore clades,
Quam pelago diversa lues. Nam pinguibus ignis
Adfixus tedis, et tecto sulfure vivax
Spargitur: at faciles praebere alimenta carinae
Nunc pice, nunc liquida rapuere incendia cera.
Nec flammas superant undae: sparsisque per aequor
Iam ratibus, fragmenta ferus sibi vindicat ignis.
Hic recipit fluctus, extinguat ut aequore flammas:
Hi, ne mergantur, tabulis ardentibus haerent.
Mille modos inter leti, mors una timori est,
Qua coepere mori. Nec cessat naufraga virtus.
Tela legunt deiecta mari, ratibusque ministrant:
Incertasque manus ictu languente per undas
Exercent. Nunc, rara datur si copia ferri,
Utuntur pelago. Saevus complectitur hostem
Hostis, et implicitis gaudent subsidere membris,
Mergentesque mori. -  Pugna fuit unus in illa
Eximius Phoceus animiam servare sub undis,
Scrutarique fretum si quid mersisset arenis,
Et nimis adfixos unci convellere morsus,
Adductum quoties non senserat ancora funem.
Hic ubi compressum penitus deduxerat hostem,
Victor et incolumis summas remeabat ad undas;
Sed, se per vacuos credit dum surgere fluctus,
Puppibus occurrit, tandemque sub aequore mansit.
Hi super hostiles iecerunt brachia remos,
Et ratium tenuere fugam. Non perdere letum
Maxima cura fuit; multus sua vulnera puppi
Adfixit moriens, et rostris abstulit ictus.
Stantem sublimi Tyrrhenum  culmine prorae
Lygdamus excussa, Balearis tortor habenae,
Glande petens, solido fregit cava tempora plumbo.
Sedibus expulsi, postquam cruor omnia rupit
Vincula, procumbunt oculi: stat lumine rapto
Adtonitus, mortisque illas putat esse tenebras.
At postquam membris sensit constare vigorem,
Vos, ait, o socii, sicut tormenta soletis,
Me quoque mittendis rectum  componite telis.
Egere quod superest animae, Tyrrhene, per omnes
Bellorum casus. Ingentem militis usum
Hoc habet ex magna defunctum parte cadaver:
Viventis feriere loco. Sic fatus in hostem
Caeca tela manu, sed non tamen irrita, mittit.
Excipit haec iuvenis generosi sanguinis Argus,
Qua iam non medius descendit in ilia venter,
Adiuvitque suo procumbens pondere ferrum.
Stabat diversa victae iam parte carinae
Infelix Argi genitor: non ille iuventae
Tempore Phocaicis ulli cessurus in armis:
Victum aevo robur cecidit, fessusque senecta
Exemplum, non miles erat. Qui, funere viso,
Saepe cadens longae senior per transtra carinae
Pervenit ad puppim, spirantesque invenit artus.
Non lacrimae cecidere genis, non pectora tundit,
Distentis toto riguit sed corpore palmis.
Nox subit, atque oculos vastae obduxere tenebrae,
Et miserum cernens agnoscere desinit Argum.
Ille caput labens et iam languentia colla,
Viso patre, levat: vox fauces nulla solutas
Prosequitur: tacito tantum petit oscula vultu,
Invitatque patris claudenda ad lumina dextram.
Ut torpore senex caruit, viresque cruentus
Coepit habere dolor, Non perdam tempora, dixit,
A saevis permissa deis, iugulumque senilem
Confodiam.   Veniam misero concede parenti,
Arge, quod amplexus, extrema quod oscula fugi.
Nondum destituit calidus tua vulnera sanguis,
Semianimisque iaces, et adhuc potes esse superstes.
Sic fatus, quamvis capulum per viscera missi
Polluerat gladii, tamen alta sub aequora tendit
Praecipiti saltu. Letum praecedere nati
Festinantem animam morti non credidit uni.
Inclinant iam fata ducum, nec iam amplius anceps
Belli casus erat: Graiae pars maxima classis
Mergitur: ast aliae mutato remige puppes
Victores vexere suos: navalia paucae
Praecipiti tenuere fuga. Quis in urbe parentum
Fletus erat! quanti matrum per litora planctus!
Coniunx saepe sui, confusis vultibus unda,
Credidit ora viri, Romanum amplexa cadaver:
Accensisque rogis miseri de corpore trunco
Certavere patres. -  At Brutus, in aequore victor,
Primus Caesareis pelagi decus addidit armis."
23,Phaedrus,fables_5,"Aesopi nomen sicubi interposuero, 
Cui reddidi iam pridem quicquid debui, 
Auctoritatis esse scito gratia: 
Ut quidam artifices nostro faciunt saeculo, 
Qui pretium operibus maius inveniunt novis, 
Si marmori ascripserunt Praxitelen suo, 
Trito Myronem argento, tabulae Zeuxidem. 
Adeo fucatae plus vetustati favet 
Invidia mordax quam bonis praesentibus. 
Sed iam ad fabellam talis exempli feror. 
Demetrius rex et Menander poeta:  Quomodo saepe fallatur hominum iudicium.
Demetrius qui dictus est Phalereus, 
Athenas occupavit imperio improbo. 
Ut mos est vulgi, passim et certatim ruit,
""Feliciter!"" succlamans. Ipsi principes 
Illam osculantur, qua sunt oppressi, manum, 
Tacite gementes tristem fortunae vicem. 
Quin etiam resides et sequentes otium, 
Ni defuisse noceat, repunt ultimi; 
In quis Menander, nobilis comoediis 
Quas, ipsum ignorans, legerat Demetrius 
Et admiratus fuerat ingenium viri, 
Unguento delibutus, vestitu fluens, 
Veniebat gressu delicato et languido. 
Hunc ubi tyrannus vidit extremo agmine: 
Quisnam cinaedus ille in conspectum meum 
Audet venire? Responderunt proximi: 
Hic est Menander scriptor. Mutatus statim: 
Homo inquit fieri non potest formosior. 
Duo cum incidissent in latronem milites, 
Unus profugit, alter autem restitit 
Et vindicavit sese forti dextera. 
Latrone exciso timidus accurrit comes 
Stringitque gladium, dein reiecta paenula: 
Cedo inquit illum; iam curabo sentiat, 
Quos attentarit. Tunc, qui depugnaverat: 
Vellem istis verbis saltem adiuvisses modo; 
Constantior fuissem vera existimans. 
Nunc conde ferrum et linguam pariter futtilem. 
Ut possis alios ignorantes fallere, 
Ego qui sum expertus quantis fugias viribus, 
Scio quam virtuti non sit credendum tuae. 
Illi assignari debet haec narratio 
Qui re secunda fortis est, dubia fugax. 
Calvi momordit musca nudatum caput; 
Quam opprimere captans alapam sibi duxit gravem. 
Tunc illa irridens: Punctum volucris parvulae 
Voluisti morte ulcisci; quid facies tibi, 
Iniuriae qui addideris contumeliam? 
Respondit: Mecum facile redeo in gratiam, 
Quia non fuisse mentem laedendi scio. 
Sed te, contempti generis animal improbum, 
Quae delectaris bibere humanum sanguinem, 
Optem necare vel maiore incommodo. 
†Hoc argumentum veniam ei dari docet 
Qui casu peccat. Nam qui consilio est nocens, 
Illum esse quamvis dignum poena iudico. 
Quidam immolasset verrem cum sancto Herculi, 
Cui pro salute votum debebat sua, 
Asello iussit reliquias poni hordei. 
Quas aspernatus ille sic locutus est: 
Libenter istum prorsus appeterem cibum, 
Nisi, qui nutritus illo est, iugulatus foret. 
Huius respectu fabulae deterritus 
Periculosum semper vitavi lucrum. 
Sed dicis: Qui rapuere divitias, habent. 
Numeremus agedum qui deprensi perierunt: 
Maiorem turbam punitorum reperies. 
Paucis temeritas est bono, multis malo. 
Pravo favore labi mortales solent 
Et, pro iudicio dum stant erroris sui, 
Ad paenitendum rebus manifestis agi.  
Facturus ludos dives quidam nobilis 
Proposito cunctos invitavit praemio 
Quam quisque posset ut novitatem ostenderet. 
Venere artifices laudis ad certamina; 
Quos inter scurra, notus urbano sale, 
Habere dixit se genus spectaculi 
Quod in theatro numquam prolatum foret. 
Dispersus rumor civitatem concitat. 
Paulo ante vacua turbam deficiunt loca. 
In scaena vero postquam solus constitit 
Sine apparatu, nullis adiutoribus, 
Silentium ipsa fecit exspectatio. 
Ille in sinum repente demisit caput 
Et sic porcelli vocem est imitatus sua, 
Verum ut subesse pallio contenderent 
Et excuti iuberent. Quo facto simul 
Nihil est repertum, multis onerant lancibus 
Hominemque plausu prosequuntur maximo. 
Hoc vidit fieri rusticus: Non mehercules 
Me vincet inquit, et statim professus est 
Idem facturum melius se postridie. 
Fit turba maior. Iam favor mentes tenet 
Et derisuri, non spectaturi sedent.  
Uterque prodit. Scurra degrunnit prior 
Movetque plausus et clamores suscitat. 
Tunc simulans sese vestimentis rusticus 
Porcellum obtegere (quod faciebat scilicet, 
Sed, in priore quia nil compererant, latens) 
Pervellit aurem vero, quem celaverat, 
Et cum dolore vocem naturae exprimit. 
Acclamat populus scurram multo similius 
Imitatum, et cogit rusticum trudi foras. 
At ille profert ipsum porcellum e sinu, 
Turpemque aperto pignore errorem probans: 
En hic declarat quales sitis iudices! 
Invenit calvus forte in trivio pectinem. 
Accessit alter aeque defectus pilis. 
Heia! inquit in commune quodcumque est lucri! 
Ostendit ille praedam et adiecit simul: 
Superum voluntas favit; sed fato invido 
Carbonem, ut aiunt, pro thesauro invenimus. 
Quem spes delusit, huic querela convenit. 
Ubi vanus animus aura captus frivola 
Arripuit insolentem sibi fiduciam, 
Facile ad derisum stulta levitas ducitur. 
Princeps tibicen notior paulo fuit, 
Operam Bathyllo solitus in scaena dare. 
Is forte ludis (non satis memini quibus) 
Dum pegma rapitur, concidit casu gravi 
Nec opinans, et sinistram fregit tibiam, 
Duas cum dextras maluisset perdere. 
Inter manus sublatus et multum gemens 
Domum refertur. Aliquot menses transeunt, 
Ad sanitatem dum venit curatio. 
Ut spectatorum mos est et lepidum genus, 
Desiderari coepit, cuius flatibus 
Solebat excitari saltantis vigor. 
Erat facturus ludos quidam nobilis, 
Et incipiebat a se Princeps ingredi: 
Reducem tum adducit prece, pretio ut tantummodo 
Ipso ludorum ostenderet sese die. 
Qui simul advenit, rumor de tibicine  
Fremit in theatro. Quidam affirmant mortuum, 
Quidam in conspectum proditurum sine mora. 
Aulaeo misso, devolutis tonitribus 
Di sunt locuti more translaticio. 
Tunc chorus ignotum modo reducto canticum 
Insonuit, cuius haec fuit sententia: 
Laetare, incolumis Roma, salvo principe! 
In plausus consurrectum est. Iactat basia 
Tibicen: gratulari fautores putat. 
Equester ordo stultum errorem intellegit 
Magnoque risu canticum repeti iubet. 
Iteratur illud. Homo meus se in pulpito 
Totum prosternit. Plaudit illudens eques. 
Rogare populus hunc coronam existimat. 
Ut vero cuneis notuit res omnibus, 
Princeps, ligato crure nivea fascia, 
Niveisque tunicis, niveis etiam calceis, 
Superbiens honore divinae domus, 
Ab universis capite est protrusus foras. 
Cursu volucri, pendens in novacula, 
Calvus, comosa fronte, nudo corpore, 
(Quem si occuparis, teneas; elapsum semel 
Non ipse possit Iuppiter reprehendere), 
Occasionem rerum significat brevem. 
Effectus impediret ne segnis mora, 
Finxere antiqui talem effigiem Temporis. 
Angusto in aditu taurus luctans cornibus 
Cum vix intrare posset ad praesepia, 
Monstrabat vitulus quo se pacto plecteret. 
Tace inquit ante hoc novi quam tu natus es. 
Qui doctiorem emendat sibi dici putet. 
Adversus omnes fortis veloces feras 
Canis cum domino semper fecisset satis, 
Languere coepit annis ingravantibus. 
Aliquando obiectus hispidi pugnae suis 
Arripuit aurem, sed cariosis dentibus 
Praedam dimisit. Hic tunc venator dolens 
Canem obiurgabat. Cui latrans contra senex: 
Non te destituit animus, sed vires meae. 
Quod fuimus laudas, si iam damnas quod sumus. 
Hoc cur, Philete, scripserim, pulchre vides."
24,Persius,sati_4,"Rem populi tractas?
barbatum haec crede magistrum dicere, sorbitio tollit quem dira cicutae. quo fretus? dic hoc, magni pupille Pericli, scilicet ingenium et rerum prudentia velox ante pilos venit, dicenda tacendave calles.  ergo ubi commota fervet plebecula bile, fert animus calidae fecisse silentia turbae maiestate manus, quid deinde loquere? Quirites, hoc puta  non iustum est; illud male,rectius illud.
scis etenim iustum gemina suspendere lance  ancipitis librae, rectum discernis ubi inter curva subit vel cum fallit pede regula varo, et potis es nigrum vitio praefigere theta. quin tu igitur, summa nequiquam pelle decorus, ante diem blando caudam iactare popello  desinis, Anticyras melior sorbere meracas?    Quae tibi summa boni est? uncta vixisse patella semper et adsiduo curata cuticula sole? expecta, haut aliud respondeat haec anus. i nunc, Dinomaches ego sum,
suffla, sum candidus.
esto,  dum ne deterius sapiat pannucia Baucis, cum bene discincto cantavcrit ocima vernae. Vt nemo in sese temptat descendere, nemo, sed praecedenti  spectatur mantica tergo! quaesieris nostin Vettidi praedia?
cuius?
dives arat Curibus quantum non miluus errat.
hunc ais, hunc dis iratis genioque sinistro, qui, quandoque iugum perfusa ad compita figit, seriolae veterem metuens deradere limum, ingemit hoc bene sit
tunicatum cum sale mordens  caepe, et farrata  pueris plaudentibus olla   pannosam faecem morientis sorbet aceti?
at si unctus cesses et figas in cute solem, est prope te ignotus, cubito qui tangat et acre despuat: hi mores! penemque arcanaque lumbi  runcantem populo marcentis pandere vulvas! tunc cum maxillis balanatum gausape pectas, inguinibus quare detonsus gurgulio extat? quinque palaestritae licet haec plantaria vellant elixasque nates labefactent forcipe adunca,  non tamen ista filix ullo mansuescit aratro.
Caedimus inque vicem pracbemus crura sagittis, vivitur hoc pacto, sic novimus, ilia subter      caecum vulnus habes, sed lato balteus auro praetegit. ut mavis, da verba et decipe nervos,  si potes. Egregium cum me vicinia dicat, non credam?
viso si palles, inprobe, nummo, si facis in penem quidquid tibi venit, amarum si puteal multa cautus vibice flagellas, nequiquam populo bibulas donaveris aures.  respue quod non es, tollat sua munera cerdo; tecum habita: notis quam sit tibi curta supellex."
25,Persius,sati_5,"Vatibus hic mos est, centum sibi poscere voces, centum ora et linguas optare in carmina centum, fabula seu maesto ponatur hianda tragoedo, vulnera seu Parthi ducentis ab inguine ferrum.  Quorsum haec? aut quantas robusti carminis offas  ingens, ut par sit centeno gutture niti? grande locuturi nebulas Helicone legunto, si quibus aut Prognes aut si quibus olla Thyestae fervebit saepe insulso cenanda Glyconi. tu neque anhelanti, coquitur dum massa camino,  folle premis ventos, nec clauso murmure raucus nescio quid tecum grave corniearis inepte, nec seloppo tumidas intendis rumpere buccas.        verba togae sequeris iunctura callidus acri, ore teres modico, pallentis radere mores  doctus et ingenuo culpam deligere ludo. hinc trahe quae dicis  mensasque relinque Mycenis cum capite et pedibus plebemque prandia notis.
Non equidem hoc studeo, pullatis  ut mihi nugis pagina turgescat dare pondus idonea fumo.  secrete  loquimur, tibi nunc hortante Camena excutienda damus praecordia, quantaque nostrae pars tua sit, Cornute, animae, tibi, dulcis amice, ostendisse iuvat, pulsa dinoscere cautus quid solidum crepet et pictae tectoria linguae.  hic ego centenas ausim deposcere fauces, ut quantum mihi te sinuoso in pectore fixi, voce traham pura, totumque hoc verba resignent quod latet arcana non enarrabile fibra. Cum primum pavido custos mihi purpura cessit  bullaque subcinctis Laribus donata pependit, cum blandi comites totaque impune Subura permisit sparsisse oculos iam candidus umbo, cumque iter ambiguum est et vitae nescius error        diducit  trepidas ramosa in compita mentes,  me tibi supposui. teneros tu suscipis annos Socratico, Cornute, sinu. tunc fallere sollers adposita intortos extendit regula mores et premitur ratione animus vincique laborat artificemque tuo ducit sub pollice vultum.  tecum etenim longos memini consumere soles et tecum primas epulis decerpere noctes, unum opus, et requiem pariter disponimus ambo, atque verecunda laxamus seria mensa, non equidem hoc dubites, amborum foedere certo  consentire dies et ab uno sidere duci. nostra vel aequali suspendit tempora Libra Parca tenax veri, seu nata fidelibus hora dividit in Geminos concordia fata duorum, Saturnumque gravem nostro Iove frangimus una,  nescio quod certe est quod me tibi temperat astrum.    Mille hominum species et rerum discolor usus; velle suum cuique est, nec voto vivitur uno. mercibus hic Italis mutat sub sole recenti rugosum piper et pallentis grana cumini,  hic satur inriguo mavult turgescere somno, hic campo indulget, hunc alea decoquit, ille in venerem putris; set cum lapidosa cheragra fecerit  articulos veteris ramalia fagi, tunc crassos transisse dies lucemque palustrem  et sibi iam seri vitam  ingemuere relictam.   At te nocturnis iuvat inpallescere chartis; cultor enim iuvenum purgatas inseris aures fruge Cleanthea. petite hinc puerique senesque finem animo certum miserisque viatica canis.  cras hoc fiet.
idem cras fiet.  quid? quasi magnum nempe diem donas?
sed cum lux altera venit, iam cras hesternum consumpsimus; ecce aliud cras egerit bos annos et semper paulum erit ultra, nam quamvis prope te, quamvis temone sub uno        vertentem sese frustra sectabere canthum, cum rota posterior curras et in axe secundo. Libertate opus est. non hac, ut quisque Velina Publius emeruit, scabiosum tesserula far possidet, heu steriles veri, quibus una Quiritem  vertigo facit, hic Dama est non tresis agaso, vappa lippus et in tenui farragine mendax; verterit hunc dominus, momento turbinis exit Marcus Dama: papae, Marco spondente recusas credere tu nummos? Marco sub iudice palles?  Marcus dixit, ita est. adsigna, Marce, tabellas. haec mera libertas, hoc nobis pillea donant.  An quisquam est alius liber, nisi ducere vitam cui licet ut libuit? licet ut volo vivere: non sum liberior Bruto?
mendose colligis,
inquit  stoicus hic aurem mordaci lotus aceto: hoc reliqum accipio, licet
illud et ut volo
tolle.
Vindicta postquam meus a praetore recessi, cur milli non liceat, iussit quodcumque voluntas, excepto siquid Masuri rubrica vetavit?
Disce, sed ira cadat naso rugosaque sanna, dum veteres avias tibi de pulmone revello, non praetoris erat stultis dare tenvia rerum officia, atque usum rapidae permittere vitae; sambucam citius caloni aptaveris alto.  stat contra ratio et secretam garrit in aurem, ne liceat facere id quod quis vitiabit  agendo, publica lex hominum naturaque continet hoc fas, ut teneat vetitos inscitia debilis actus, diluis elleborum certo conpescere puncto  nescius examen: vetat hoc natura medendi. navem si poscat sibi peronatus arator Luciferi rudis, exclamet  Melicerta perisse frontem de rebus.
Tibi recto vivere talo ars dedit et veri  speciem  dinoscere calles,  nequa subaerato mendosum tinniat auro?          quaeque sequenda forent quaeque evitanda vicissim, illa prius creta, mox haec carbone notasti? es modicus voti, presso lare, dulcis amicis? iam nunc adstringas, iam nunc granaria laxes,  inque luto fixum possis transcendere nummum nec gluttu  sorbere salivam Mercurialem?  haec mea sunt, teneo
cum vere dixeris, esto liberque ac sapiens praetoribus ac Iove dextro, sin tu, cum fueris nostrae paulo ante farinae,  pelliculam veterem retines et fronte politus astutam vapido servas in pectore volpem, quae dederam supra relego  funemque reduco: nil tibi concessit ratio; digitum exere, peccas, et quid tam parvum est? sed nullo ture litabis,  haereat in stultis brevis ut semuncia recti, haec miscere nefas; nec, cum sis cetera fossor, tris tantum ad numeros satyrum moveare Bathylli.  Liber ego.
unde datum hoc sumis,  tot subdite rebus? an dominum ignoras nisi quem vindicta relaxat?        i puer et strigiles Crispini ad balnea defer!
si increpuit, cessas nugator?
servitium acre te nihil inpellit, nec quicquam extrinsecus intrat quod nervos agitet; sed si intus et in iecore aegro nascuntur domini, qui tu inpunitior exis  atque hic, quem ad strigiles scutica et metus egit erilis? Mane piger stertis. surge,
inquit Avaritia, heia surge.
negas, instat: surge,
inquit, non queo.
surge.
et quid agam?
rogas? en saperdas advehe Ponto, castoreum, stuppas, hebenum, tus, lubrica Coa;  tolle recens primus piper ex  sitiente camelo; verte aliquid; iura.
sed Iuppiter audiet.
eheu, baro,  regustatum digito terebrare salinum contentus perages, si vivere cum Iove tendis.
Iam pueris pellem succinctus et oenophorum aptas;  ocius ad navem!
nihil obstat quin trabe vasta Aegaeum rapias, ni sollers Luxuria ante seductum moneat: quo deinde, insane, ruis, quo? quid tibi vis? calido sub pectore mascula bilis      intumuit, quam non extinxerit urna cicutae?  tu mare transilias? tibi torta cannabe fulto cena sit in transtro Veientanumque rubellum exhalet  vapida laesum pice sessilis obba? quid petis? ut nummi, quos hic quincunce modesto nutrieras, peragant  avidos sudore deunces?  indulge genio, carpamns dulcia, nostrum est quod vivis, cinis et manes et fabula fies. vive memor leti, fugit hora, hoc quod loquor inde est.
En quid agis? duplici in diversum scindens hamo. huncine an hunc sequeris? subeas alternus oportet  ancipiti obsequio dominos, alternus oberres. nec tu cum obstiteris semel instantique negaris parere imperio, rupi iam vincula
dicas; nam et luctata canis nodum abripit, at tamen illi, cum fugit, a collo trahitur pars longa catenae.   Dave, cito, hoc credas iubeo, finire dolores praeteritos meditor
: crudum Chaerestratus unguem adrodens ait haec. an siccis dedecus obstem cognatis? an rem patriam rumore sinistro      limen ad obscaenum frangam, dum Chrysidis udas  ebrius ante fores extincta cum face canto?
euge puer, sapias, dis depellentibus agnam percute.
sed censen, plorabit, Dave, relicta?
nugaris; solea, puer, obiurgabere rubra, ne trepidare velis atque artos rodere casses!  nunc ferus et violens; at si vocet, haut mora, dicas quidnam igitur faciam? nec nunc, cum arcessat  et ultro supplicet, accedam?
si totus et integer illinc exieras, nec nunc.
hic hic quod quaerimus, hic est, non in festuca, lictor quam iactat ineptus.  Ius habet ille sui, palpo quem ducit hiantem cretata ambitio? vigila et cicer ingere large rixanti populo, nostra ut Floralia possint aprici meminisse senes! quid pulchrius? at cum Herodis venere dies unctaque fenestra  dispositae pinguem nebulam vomuere lucernae portantes violas rubrumque amplexa catinum accessor a: accersor L.      cauda natat thynni, tumet alba fidelia vino, labra moves tacitus recutitaque sabbata palles. tum nigri lemures ovoque pericula rupto,  tum grandes galli et cum sistro lusca sacerdos incussere deos inflantis corpora, si non praedictum ter mane caput gustaveris alii. Dixeris haec inter varicosos centuriones, continuo crassum ridet Pulfenius ingens  et centum Graecos curto centusse licetur."
26,Ovid,ponto,"Naso Tomitanae iam non novus incola terrae hoc tibi de Getico litore mittit opus.  si vacat, hospitio peregrinos. Brute, libellos excipe, dumque aliquo, quolibet abde loco. loco] modo  publica non audent intra inter monimenta venire, ne suus hoc illis clauserit auctor iter. a! quotiens dixi "" certe nil turpe docetis: ite, patet castis versibus ille locus!  non tamen accedunt, sed, ut aspicis ipse, latere  sub Lare privato tutius esse putant,  quaeris ubi hos possis nullo componere laeso? qua steterant Artes, pars vacat illa tibi.  Quid qui veniant, novitate roges fortasse sub ipsa. accipe, quodcumque est, dummodo non sit amor.  invenies, quamvis non est miserabilis index, non minus hoc illo triste, quod ante dedi. rebus idem, titulo differt; et epistula cui sit non occultato nomine missa docet.  nec vos hoc vultis, sed nec prohibere potestis, Musaque ad invitos officiosa venit.  quicquid id est, adiunge meis. nihil impedit ortos exule servatis legibus urbe frui. quod metuas non est. Antoni scripta leguntur, doctus et in promptu scrinia scrinia] carmina Brutus habet.  nec me nominibus furiosus confero tantis: saeva deos contra non tamen arma tuli.  denique Caesareo, quod non desiderat ipse, non caret e nostris ullus honore liber,  si dubitas de me, laudes admitte deorum, et carmen dempto nomine sume meum.  adiuvat in bello pacatae ramus olivae : proderit auctorem pacis habere nihil?  eum foret Aeneae cervix subiecta parenti, dicitur ipsa viro flamma dedisse viam:  fert liber Aeneaden, et non iter omne patebit? at patriae pater hic, ipsius ille fuit.  ecquis ita est audax, ut limine cogat abire iactantem Pharia tinnula sistra manu?  ante deum Matrem cornu tibicen adunco cum canit, exiguae quis stipis aera negat?  scimus ab imperio fieri nil tale Dianae : unde tamen vivat, vaticinator habet,  ipsa movent animos superorum numina nostros, turpe nec est tali credulitate capi.  en ego pro sistro Phrygiique foramine buxi gentis Iuleae nomina sancta fero.  vaticinor moneoque. locum date sacra ferenti! non mihi, sed magno noscitur ille deo. nec quia vel merui vel sensi principis iram, a nobis ipsum ipsum] illum nolle putate coli. vidi ego linigerae lanigerae numen violasse fatentem Isidis Isiacos ante sedere focos,  alter, ob huic similem privatus lumine culpam, clamabat media se meruisse via.  talia caelestes fieri praeconia gaudent, ut sua quid valeant numina teste probent.  saepe levant poenas ereptaque lumina reddunt, eum bene peccati paenituisse vident.  paenitet, o! si quid miserorum creditur ulli, paenitet, et facto torqueor ipse meo. cumque sit exilium, magis est mihi culpa dolori; estque pati poenam, quam meruisse, minus, ut mihi di faveant, quibus est manifestior ipse, poena potest demi, culpa perennis erit.  mors faciet certe, ne sim, cum venerit, exul: ut nec vel ne: ut C Owen non peccarim mors quoque non faciet,  non igitur mirum, si mens mea tabida facta de nive manantis more liquescit aquae,  estur ut occulta vitiata teredine navis, aequorei scopulos ut cavat unda salis, roditur ut scabra positum robigine ferrum conditus ut tineae carpitur ore liber, sic mea perpetuos curarum pectora morsus, fine quibus nullo conficiantur, habent.   nec prius hi mentem stimuli quam vita relinquet, quique dolet, citius quam dolor ipse, cadet. hoc mihi si superi, quorum sumus omnia, credent,credant forsitan exigua dignus habebor ope, inque locum Scythico vacuum mutabor ab arcu.  plus isto, duri, si precer, oris ero. 
Maxime, qui tanti mensuram nominis imples, et geminas animi nobilitate genus, qui nasci ut posses, quamvis cecidere trecenti, non omnes Fabios abstulit una dies, forsitan haec a quo mittatur epistula quaeras, quisque loquar tecum, certior esse velis,  ei mihi, quid faciam? vereor ne nomine lecto durus et aversa cetera mente legas.  videris. viderit corr. Heinsius audebo audebo] haec siquis tibi me scripsisse fateri   om. AC: spuria habent cett. qui, cum me poena dignum graviore fuisse confitear, possum vix graviora pati.  hostibus in mediis interque pericula versor, tamquam cum patria pax sit adempta mihi:  qui, mortis saevo geminent ut vulnere causas, omnia vipereo spicula felle linunt.  his eques instructus perterrita moenia lustrat more lupi clausas circumeuntis oves:  et at semel intentus nervo levis arcus equino vincula semper habens inresoluta manet. tecta rigent fixis veluti velata vallata sagittis, portaque vix firma summovet arma sera.  adde loci faciem nec fronde nec arbore tecti, laeti et quod iners hiemi continuatur hiems.  hic me pugnantem cum frigore cumque sagittis eumque meo fato quarta fatigat hiems,  fine carent lacrimae, nisi cum stupor obstitit illis: et similis morti pectora torpor habet,  felicem Nioben, quamvis tot funera vidit, quae posuit sensum saxea facta malis! vos quoque felices, quarum clamantia fratrem cortice velavit populus ora novo! ille ego sum, lignum qui non admittar in ullum: ille ego sum, frustra qui lapis esse velim.  ipsa Medusa oculis veniat licet obvia nostris, amittet vires ipsa Medusa suas. vivimus ut numquam sensu careamus amaro, et gravior longa fit mea poena mora.  sic inconsumptum Tityi semperque renascens non perit, ut possit saepe perire, iecur. at, puto, cum requies medicinaque publica curae somnus adest, solitis nox venit orba malis,  somnia me terrent veros imitantia casus, et vigilant sensus in mea damna mei.  aut ego Sarmaticas videor vitare sagittas, aut dare captivas ad fera vincla manus, aut ubi decipior melioris imagine somni, aspicio patriae tecta relicta meae. et modo vobiscum, quos sum veneratus, amici, et modo cum cara coniuge multa loquor. sic ubi percepta est brevis et non vera voluptas, peior ab admonitu fit status iste boni.  sive dies igitur caput hoc miserabile cernit, sive pruinosi Noctis aguntur equi,  sic mea perpetuis liquefiunt liquescunt pectora curis, ignibus admotis ut nova cera solet,  saepe precor mortem, mortem quoque deprecor idem, ne mea Sarmaticum contegat ossa solum,  cum subit Augusti quae sit clementia, credo mollia naufragiis litora posse dari. cum video quam sint mea fata tenacia, frangor, spesque levis magno victa timore cadit, nec tamen ulterius quicquam sperove precorve, quam male mutato posse carere loco.  aut hoc, aut nihil est, pro me temptare modeste gratia quod salvo vestra pudore queat. suscipe, Romanae facundia, Maxime, linguae, difficilis causae inite patrocinium.  est mala, confiteor, sed te bona fiet agente, lenia pro misera fac modo verba fuga. nescit enim Caesar, quamvis deus omnia norit, ultimus hic qua sit condicione locus,  magna tenent illud numen molimina rerum: haec est caelesti pectore cura minor. nec vacat, in qua sint positi regione Tomitae, quaerere, finitimo vix loca nota Getae, aut quid Sauromatae faciant, quid Iazyges acres cultaque Oresteae Taurica terra deae, quaeque aliae gentes, ubi frigore constitit Hister, dura meant celeri terga per amnis equo. maxima pars hominum nec te, pulcherrima, curat, Roma, nec Ausonii militis arma timet,  dant illis animos arcus plenaeque pharetrae quamque libet longis cursibus aptus equus, quodque sitim didicere diu tolerare famemque, quodque sequens nullas hostis habebit aquas.  ira viri initis non me misisset in istam, si satis haec illi nota fuisset humus. nec me nec quemquam Romanum gaudet ab hoste, meque minus, vitam cui dabat dedit vel dabit corr. Merkel ipse, capi.  noluit, ut at poterat, minimo me perdere nutu. nil opus est ullis in mea fata Getis,  sed neque, cur morerer, quicquam mihi comperit actum, et minus infestus, quam fuit, esse potest.  tunc quoque nil fecit nisi quod facere ipse coegi: paene etiam merito parcior ira meo est.  di faciant igitur, quorum iustissimus ipse est, alma nihil maius Caesare terra ferat,  utque fuit diu: fuit Ehwald sub eo, sic sit sub Caesare terra, sit publica sarcina terrae (publice saroterra A) perque manus huius tradita gentis eat. at tu tam placido, quam nos quoque sensimus illum iudice pro lacrimis ora resolve meis.  non petito petis vel pete corr. Daumius ut bene sit, sed uti male tutius, utque exilium saevo distet ab hoste meum, quamque dedere mihi praesentia numina vitam, non adimat stricto squalidus ense Getes: denique, si moriar, subeam pacatius arvum, ossa nec a Scythica nostra premantur humo, nec male compositos, ut scilicet exule dignum, Bistonii cineres ungula pulset equi, et ne, si superest aliquis post funera sensus, terreat et Manes Sarmatis umbra meos. Caesaris haec animum poterant audita movere, Maxime, movissent si tamen ante tuum. vox, precor, Augustas pro me tua molliat aures, auxilio trepidis quae solet esse reis,  adsuetaque tibi doctae dulcedine linguae aequandi superis pectora flecte viri.  non tibi Theromedon crudusque rogabitur Atreus, quique suis homines pabula fecit equis, sed piger ad poenas princeps, ad praemia velox, quique dolet, quotiens cogitur esse ferox, qui vicit semper, victis ut parcere posset, clausit et aeterna civica bella sera, multa metu poenae, poena et Qui multa metu sed poena vel multa metu cohibet poena qui pauca coercet, et iacit invita fulmina rara manu. ergo tam placidas orator missus ad aures, ut propior patriae sit fuga nostra roga. ille ego sum, qui te colui, quem festa solebat inter convivas mensa videre tuos: ille ego, qui duxi vestros Hymenaeon ad ignes, et cecini fausto carmina digna toro, cuius te solitum memini laudare libellos, exceptis domino qui nocuere suo, cui tua nonnumquam miranti scripta legebas: ille ego de vestra cui data nupta domo est. hanc probat et primo dilectam semper ab aevo est inter comites Marcia censa suas, inque suis habuit matertera Caesaris ante: quarum iudicio siqua probata, proba est.  ipsa sua melior fama, laudantibus istis, Claudia divina non eguisset ope. nos quoque praeteritos sine labe peregimus annos: proxima pars vitae transilienda meae.   sed de me ut sileam,taceam coniunx mea sarcina vestra est: non potes hanc salva dissimulare fide, confugit haec ad vos, vestras amplectitur aras —iure venit cultos ad sibi quisque deos— flensque rogat, precibus lenito Caesare vestris, busta sui fiant ut propiora viri. 
Hanc tibi Naso tuus mittit, Rufine, salutem, qui miser est, ulli si suus esse potest. reddita confusae nuper solacia menti auxilium nostris spemque tulere malis, utque Machaoniis Poeantius artibus heros lenito medicam vulnere sensit opem, sic ego mente iacens et acerbo saucius ictu admonitu coepi fortior esse tuo, et iam deficiens sic ad tua verba revixi, ut solet infuso vena redire mero. non tamen exhibuit tantas facundia vires, ut mea sint dictis pectora sana tuis. ut multum demas nostrae nostro corpore (pectore) de gurgite curae, non minus exhausto quod superabit erit.  tempore ducetur longo fortasse cicatrix : horrent admotas vulnera cruda manus.  non est in medico semper relevetur ut aeger: interdum docta plus valet arte malum,  cernis ut e molli sanguis pulmone remissus ad Stygias certo limite ducat aquas,  afferat ipse licet sacras Epidaurius herbas, sanabit nulla vulnera cordis ope.  tollere nodosam nescit medicina podagram, nec formidatis auxiliatur aquis.  cura quoque interdum nulla medicabilis arte est— aut, ut sit, longa est extenuanda mora. cum bene firmarunt animum praecepta iacentem, sumptaque sunt nobis pectoris arma tui, rursus amor patriae ratione valentior omni, quod tua fecerunt scripta, retexit opus.  sive pium vis hoc sive hoc muliebre vocari, confiteor misero molle cor esse mihi.  non dubia est Ithaci prudentia, sed tamen optat fumum de patriis posse videre focis.  nescio qua natale solum dulcedine cunctos ducit et inmemores non sinit esse sui.  quid melius Roma? Scythico quid frigore peius? huc tamen ex illa ista barbarus urbe fugit,  cum bene sit clausae cavea Pandione natae, nititur in silvas illa redire suas.  adsuetos tauri saltus, adsueta leones— nec feritas illos impedit antra petunt.  tu tamen exilii morsus e pectore nostro fomentis speras cedere posse tuis.  effice vos ipsi ne tam mihi sitis amandi, talibus ut levius sit caruisse malum,  at, puto, qua genitus fueram, tellure carenti in tamen humano contigit esse loco. orbis in extremi iaceo desertus harenis, fert ubi perpetuas obruta terra nives. non ager hic pomum, non dulces educat uvas, herbas non salices ripa, robora monte virent.  neve fretum laudes terra magis, aequora semper ventorum rabie solibus orba tument.   quocumque aspicies,aspicias campi cultore carentes vastaque, quae nemo vindicat, arva iacent.  hostis adest dextra laevaque a parte timendus, vicinoque metu terret utrumque latus, altera Bistonias pars est sensura sarisas, altera Sarmatica spicula missa manu.  i nunc et veterum nobis exempla virorum qui forti casum mente tulere refer, et grave magnanimi robur mirare Rutili non usi reditus condicione dati.  Smyrna virum tenuit, non Pontus et hostica tellus, paene minus nullo Smyrna petenda loco.  non doluit patria cynicus procul esse Sinopeus, legit enim sedes, Attica terra, tuas.  arma Neoclides qui Persica contudit armis, Argolica primam sensit in urbe fugam,  pulsus Aristides patria Lacedaemona fugit, inter quas dubium, quae prior esset, erat. caede puer facta Patroclus Opunta reliquit, Thessalicamque adiit hospes Achillis humum.  exul ab Haemonia Pirenida cessit ad undam, quo duce trabs Colcha sacra cucurrit aqua. liquit Agenorides Sidonia moenia Cadmus, poneret ut muros in meliore loco. venit ad Adrastum Tydeus Calydone fugatus,  et Teucrum Veneri grata recepit humus. quid referam veteres Romanae gentis, apud quos exulibus tellus ultima Tibur erat? persequar ut cunctos, nulli datus omnibus aevis tam procul a patria est horridiorve locus.   quo magis ignoscat sapientia vestra dolenti: quae facit ex dictis, non ita multa, tuis. nec tamen infitior, si possint nostra coire vulnera, praeceptis posse coire tuis. sed vereor ne me frustra servare labores,  neu iuver admota perditus aeger ope. nec loquor haec, quia sit maior prudentia nobis, sed sum quam medico notior ipse mihi. ut tamen hoc ita sit, munus tua grande voluntas ad me pervenit consuliturque boni. 
Iam mihi deterior canis aspergitur aetas, iamque meos vultus ruga senilis arat . iam vigor et quasso languent in corpore vires, nec, iuveni lusus qui placuere, iuvant. nec, si me subito videas, agnoscere possis, aetatis facta est tanta ruina meae. confiteor facere hoc annos, sed et altera causa est, anxietas animi continuusque labor. nam mea per longos siquis mala digerat annos, crede mihi, Pylio Nestore maior ero. cernis ut in duris—et quid bove firmius?—arvis fortia taurorum corpora frangat opus. quae numquam vacuo solita est cessare novali, fructibus assiduis lassa senescit humus.  occidet, ad Circi siquis certamina semper non intermissis cursibus ibit equus,  firma sit illa licet, solvetur in aequore navis, quae numquam liquidis sicca carebit aquis.  me quoque debilitat series inmensa malorum, laborum ante meum tempus cogit et esse senem,  otia corpus alunt, animus quoque pascitur illis: immodicus contra carpit utrumque labor,  aspice, in has partis quod venerit Aesone natus, quam laudem a sera posteritate ferat.  at labor illius nostro leviorque minorque est, si modo non verum nomina magna premunt,  ille est in Pontum Pelia mittente profectus, qui vix Thessaliae fine timendus erat. Caesaris ira mihi nocuit, quem solis ab ortu solis ad occasus utraque terra tremit. iunctior Haemonia est Ponto, quam Roma, Sinistro,sit histro corr. Burmann et brevius, quam nos, ille peregit iter. ille habuit comites primos telluris Achivae : at nostram cuncti destituere fugam.  nos fragili ligno vastum sulcavimus aequor: quae tulit Aesoniden, densa carina sacra carina (sa carina) vel firma carina fuit. nec mihi Tiphys erat rector, nec Agenore natus quas fugerem docuit quas sequererque vias. illum tutata est cum Pallade regia Iuno: defendere meum numina nulla caput,  illum furtivae iuvere Cupidinis artes; quas a me vellem non didicisset Amor. ille domum rediit : nos his moriemur in arvis, perstiterit laesi si gravis ira dei.  durius est igitur nostrum, fidissima coniunx, illo, quod subiit Aesone natus, opus. onus  te quoque, quam iuvenem discedens urbe reliqui, credibile est nostris insenuisse malis,  o, ego di faciant talem te cernere possim, possem: possim s caraque mutatis oscula ferre comis,  amplectique meis corpus non pingue lacertis, et "" gracile hoc fecit dicere "" cura mei, ""et narrare meos flenti flens ipse labores, sperato numquam conloquioque frui, turaque Caesaribus cum coniuge Caesare digna, dis veris, memori debita ferre manu! Memnonis hanc utinam lenito principe mater quam primum roseo provocet ore diem! 
Ille tuos quondam non ultimus inter amicos, ut sua verba legas. Maxime, Naso rogat, in quibus ingenium desiste requirere nostrum, nescius exilii ne videare mei.  cernis ut ignavum corrumpant otia corpus, ut capiant vitium,capeant vitio ni moveantur, aquae,  et mihi siquis erat ducendi carminis usus, deficit estque minor factus inerte situ. haec quoque, quae legitis, siquid mihi. Maxime, credis, scribimus invita vixque coacta manu. non libet in talis animum contendere curas, nec venit ad duros Musa vocata Getas. ut tamen ipse vides, luctor deducere versum: sed non fit fato mollior ille meo.  cum relego, scripsisse pudet, quia plurima cerno me quoque, qui feci, iudice digna lini. nec tamen emendo, labor hic quam scribere maior. mensque pati durum sustinet aegra nihil,  scilicet incipiam lima mordacius uti, et sub iudicium singula verba vocem?  torquet enim fortuna parum, nisi Lixus in Hebrum confluat, et frondes Alpibus addat Atho athos? parcendum est animo miserabile vulnus habenti. subducunt oneri colla perusta boves.  at, puto, fructus adest, iustissima causa laborum, et sata cum multo faenore reddit ager? tempus ad hoc nobis, repetas licet omnia, nullum profuit—atque utinam non nocuisset!—opus. cur igitur scribam, miraris? miror et ipse, et tecum quaero saepe quid inde petam,  an populus vere sanos negat esse poetas, sumque fides huius maxima vocis ego, qui, sterili totiens cum sim deceptus ab arvo, damnosa persto condere semen humo?  scilicet est cupidus studiorum quisque suorum, tempus et adsueta ponere in arte iuvat,  saucius eiurat pugnam gladiator, et idem inmemor antiqui vulneris arma capit,  nil sibi cum pelagi dicit fore naufragus undis, et ducit remos qua modo navit aqua. sic ego constanter studium non utile servo, et repeto, nollem quas coluisse, deas. quid potius faciam? non sum, qui segnia ducam otia : mors nobis tempus habetur iners.  nec iuvat in lucem nimio marcescere vino, nec tenet incertas alea blanda manus,  cum dedimus somno quas corpus postulat horas, quo ponam vigilans tempora longa modo? moris an oblitus patrii contendere discam Sarmaticos arcus, et trahar arte loci?  hoc quoque me studium prohibent adsumere vires, mensque magis gracili corpore nostra valet,  cum bene quaesieris quid agam, magis utile nil est artibus his, quae nil utilitatis habent.  consequor ex illis casus oblivia nostri; hanc messem satis est si mea reddit humus,  gloria vos acuat, vos, ut recitata probentur carmina, Pieriis invigilate choris,  quod venit ex facili, satis est componere nobis, et nimis intenti causa laboris abest, cur ego sollicita poliam mea carmina cura? an verear ne non approbet illa Getes? forsitan audacter faciam, sed glorior Histrum ingenio nullum maius habere meo.  hoc, ubi vivendum est, satis est, si consequor arvo, inter inhumanos esse poeta Getas. quo mihi diversum fama contendere in orbem? quem fortuna dedit. Roma sit ille locus. hoc mea contenta est infelix Musa theatro:  sic merui, magni sic voluere dei. nec reor hinc istuc nostris iter esse libellis, quo Boreas pinna deficiente venit, dividimur caelo,  quaeque est procul urbe Quirini, aspicit hirsutos comminus Ursa Getas.  per tantum terrae, tot aquas vix credere possum indicium studii transiluisse mei. finge legi, quodque est mirabile, finge placere: auctorem certe res iuvat ista nihil,  quid tibi, si calidae, prosit, laudere Syenae, calidae . . . syene etc. corr. Riese aut ubi Taprobanen Indica tinguit aqua?  altius ire libet? si te distantia longe Pleiadum laudent signa, quid inde feras?  sed neque pervenio scriptis mediocribus istuc, famaque cum domino fugit ab urbe suo. vosque, quibus perii, tunc cum mea fama sepulta est, nunc quoque de nostra morte tacere reor. 
Ecquid, ut audisti—nam te diversa tenebat terra—meos casus, cor tibi triste fuit?  dissimules metuasque licet, Graecine, fateri, si bene te novi, triste fuisse liquet.  non cadit in mores feritas inamabilis istos, nec minus a studiis dissidet illa tuis. artibus ingenuis, quarum tibi maxima cura est, pectora mollescunt asperitasque fugit. nec quisquam meliore fide complectitur illas, qua sinit officium militiaeque labor. certe ego cum primum potui sentire quid essem —nam fuit attoniti attonito corr. Ehwald"" mens mea nulla diu— hoc quoque fortunam fortunae s sensi, quod amicus abesses, qui mihi praesidium grande futurus eras.  tecum tunc aberant aegrae solacia mentis, magnaque pars animi consiliique mei. at nunc, quod superest, fer opem, precor, eminus unam, adloquioque iuva pectora nostra tuo, quae, non mendaci si quicquam credis amico, stulta magis dici quam scelerata decet. nec breve nec tutum peccati quae sit origo scribere; tractari vulnera nostra timent.  qualicumque modo mihi sunt sint corr. Ehwald ea facta, rogare desine: non agites, siqua coire velis.  quicquid id est, ut non facinus, sic culpa vocanda est. omnis an in magnos culpa deos scelus est? spes igitur menti poenae, Graecine, levandae non est ex toto nulla relicta meae. haec dea, cum fugerent sceleratas numina terras, in dis invisa sola remansit humo. haec facit ut vivat fossor quoque compede vinctus, liberaque a ferro crura futura putet,  haec facit ut, videat cum terras undique nullas, naufragus in mediis brachia iactet aquis.  saepe aliquem sollers medicorum cura reliquit, nec spes huic vena deficiente cadit. carcere dicuntur clausi sperare salutem, atque aliquis pendens in cruce vota facit. haec dea quam multos laqueo sua colla ligantis non est proposita passa perire nece! me quoque conantem gladio finire dolorem arguit iniecta continuitque manu, "" quid que "" facis? lacrimis opus est, non sanguine dixit, ""saepe per has flecti principis ira solet.  quamvis est igitur meritis indebita nostris, magna tamen spes est in bonitate dei. qui ne difficilis mihi sit, Graecine, precare, confer et in votum tu quoque verba meum. inque Tomitana iaceam tumulatus harena, si te non nobis ista vovere liquet. nam prius incipient turris vitare columbae, antra ferae, pecudes gramina, mergus aquas,  quam male se praestet veteri Graecinus amico,  non ita sunt fatis omnia versa meis. 
Littera pro verbis tibi, Messaline, salutem quam legis, a saevis attulit usque Getis,  indicat auctorem locus? an, nisi nomine lecto, haec me Nasonem scribere verba latet?  ecquis in extremo positus iacet orbe tuorum, me tamen excepto, qui precor esse tuus? di procul a cunctis, qui te venerantur amantque huius notitiam gentis habere abesse velint,  nos satis est inter glaciem Scythicasque sagittas vivere, si vita est mortis habenda genus,  nos premat aut bello tellus, aut frigore caelum, truxque Getes armis, grandine pugnet pulset s hiems . nos habeat regio nec pomo feta nec uvis, et cuius nullum cesset ab hoste latus.  cetera sit sospes cultorum turba tuorum, in quibus, ut populo, pars ego parva fui. me miserum, si tu verbis offenderis istis nosque negas ulla parte fuisse tuos!  idque sit ut verum, mentito ignoscere debes:  nil demit laudi gloria nostra tuae. quis se Caesaribus notus non fingit amicum? da veniam lasso: tu mihi Caesar eras. eris  nec tamen inrumpo quo non licet ire, satisque est atria si nobis non patuisse negas.  utque tibi fuerit mecum nihil amplius, uno nempe salutaris, quam prius, ore minus,  nec tuus est genitor nos infitiatus amicos, hortator studii causaque faxque mei: cui nos et lacrimas, supremum in funere munus, et dedimus medio scripta canenda foro. adde quod est frater, tanto tibi iunctus amore, quantus in Atridis Tyndaridisque fuit: is me nec comitem nec dedignatus amicum est : si tamen haec illi non nocitura putas. si minus, hac quoque me mendacem parte fatebor: clausa mihi potius tota sit ista domus,  sed neque claudenda est, et nulla potentia vires praestanda ne quid peccet amicus, habet. et tamen ut cuperem culpam quoque posse negari, sic facinus nemo nescit abesse mihi.  quod nisi delicti pars excusabilis esset, parva relegari poena futura fuit. ipse sed hoc vidit, qui pervidet omnia. Caesar, stultitiam dici crimina posse mea:  quaque ego permisi, quaque est res passa, pepercit, usus et est modice fulminis igne sui. nec vitam nec opes nec ademit posse reverti, si sua per vestras victa sit ira preces,  at graviter cecidi, quid enim mirabile, si quis a Iove percussus non leve vulnus habet? ipse suas etiam etiam] quamvis vires inhiberet Achilles, missa gravis ictus Pelias hasta dabat,  iudicium nobis igitur cum vindicis adsit, non est cur tua me ianua nosse neget.  culta quidem, fateor, citra quam debuit, illa est; sed fuit in fatis hoc quoque, credo, meis.  nec tamen officium sensit domus altera nostrum sic: illic hic illic: sic Ehwald; punet. A. L. W.  vestro sub Lare semper eram.  quaeque tua est pietas, ut te non excolat ipsum, ius aliquod tecum fratris amicus habet. quid quod, ut emeritis referenda est gratia semper, sic est fortunae promeruisse tuae? quod si permittis nobis suadere quid optes, ut des quam reddas plura precare deos.  idque facis, quantumque licet meminisse, solebas  officii causae causa vel causam corr. Purser  pluribus esse datis. dari vel dati: datis Owen   quo libet in numero me, Messaline, repone, sim modo pars vestrae non aliena domus : et mala Nasonem, quoniam meruisse videtur, si non ferre doles, at meruisse dole. 
A tibi dilecto missam Nasone salutem accipe, pars animae magna, Severe, meae. neve roga quid agam. si persequar omnia, flebis; summa satis nostri si sit tibi nota mali.  vivimus assiduis expertes pacis in armis, dura pharetrato bella movente Geta. deque tot expulsis sum miles in exule solus : tuta, neque invideo, cetera turba latet,  quoque magis nostros venia dignere libellos, haec in procinctu carmina facta leges,  stat vetus urbs, ripae vicina binominis Histri, moenibus et positu vix adeunda loci.  Caspios Aegisos, de se si credimus ipsis, condidit, et proprio nomine dixit opus.  hanc ferus, Odrysiis inopino Marte peremptis, cepit et in regem sustulit arma Getes. ille memor magni generis, virtute quod auget, protinus innumero milite cinctus adest. nec prius abscessit, merita quam caede nocentum  audaces animos contuderat contuderit BC: corr, Riese  populi. Versum om. AB  at tibi, rex aevo, detur, fortissime nostro, semper honorata sceptra tenere manu. teque, quod et praestat quid enim tibi plenius optem . Martia cum magno Caesare Roma probet.  sed memor unde abii, queror, o iucunde sodalis, accedant accedunt  nostris saeva quod arma malis, ut careo vobis. Stygias scythicas detrusus in oras, quattuor autumnos Pleias orta facit. nec tu credideris urbanae commoda vitae quaerere Nasonem, quaerit et illa tamen. nam modo vos animo dulces reminiscor, amici, nunc mihi cum cara coniuge nata subit : aque domo rursus pulchrae loca vertor ad urbis, cunctaque mens oculis pervidet usa suis.  nunc fora, nunc aedes, nunc marmore tecta theatra, nunc subit aequata porticus omnis humo. gramina nunc Campi pulchros spectantis in hortos, stagnaque et euripi Virgineusque liquor.  at, puto, sic urbis misero est erepta voluptas, quolibet ut saltem rure frui liceat! non meus amissos animus desiderat agros, ruraque Paeligno conspicienda solo, nec quos piniferis positos in collibus hortos spectat Flaminiae Clodia iuncta viae. quos ego nescio cui colui, quibus ipse solebam ad sata fontanas, nec pudet, addere aquas:  sunt ubi, ibi si vivunt, nostra quoque consita quaedam, sed non et nostra poma legenda manu. pro quibus amissis utinam contingere possit hic saltem profugo glaeba colenda mihi! ipse ego pendentis, liceat modo, rupe capellas, ipse velim baculo pascere nixus oves;  ipse ego, ne solitis insistant pectora curis, ducam ruricolas sub iuga curva boves, et discam Getici quae norunt verba iuvenci, adsuetas illis adiciamque minas,  ipse manu capulum pressi moderatus aratri experiar mota spargere semen humo. nec dubitem longis purgare ligonibus herbas, et dare iam sitiens quas bibat hortus aquas, unde sed hoc nobis, minimum quos inter et hostem discrimen murus clausaque porta facit? at tibi nascenti, quod toto pectore laetor,  nerunt fatales fortia fila deae.  te modo Campus habet, densa modo porticus umbra nunc, in quo ponis tempora rara, forum. Umbria nunc revocat, nec non Albana petentem Appia ferventi ducit in arva rota.  forsitan hic optes, ut iustam supprimat iram Caesar, et hospitium sit tua villa meum. a! nimium est, quod, amice, petis: moderatius opta, et voti quaeso contrahe vela tui. terra velim propior nullique obnoxia bello detur . erit erat  nostris pars bona dempta malis. 
Quae mihi de rapto tua tua] nunc  venit epistula Celso, protinus est lacrimis umida facta meis; quodque nefas dictu, fieri nec posse putavi, invitis oculis littera lecta tua est.  nec quicquam ad nostras pervenit acerbius aures, ut sumus in Ponto, perveniatque precor,  ante meos oculos tamquam praesentis imago haeret, et extinctum vivere fingit amor. saepe refert animus lusus gravitate carentes, seria cum liquida saepe peracta fide. nulla tamen subeunt mihi tempora densius illis, quae vellem vitae summa fuisse meae, cum domus ingenti subito mea lapsa ruina concidit in domini procubuitque caput.  adfuit ille mihi, cum me pars magna reliquit, Maxime, fortunae nec fuit ipse comes,  illum ego non aliter flentem mea funera vulnera vidi, ponendus quam si frater in igne foret. haesit in amplexu consolatusque iacentem est, cumque meis lacrimis miscuit usque suas. o quotiens vitae custos invisus amarae continuit promptas in mea fata manus!  o quotiens dixit "" placabilis ira deorum est: vive nec ignosci tu tibi posse nega! vox tamen illa fuit celeberrima, "" respice, quantum debeat auxilium Maximus esse tibi. Maximus incumbet, quaque est pietate, rogabit, ne sit ad extremum Caesaris ira tenax; cumque suis fratris vires adhibebit, et omnem, quo levius doleas, experietur opem. haec mihi verba malae minuerunt taedia vitae. quae tu ne fuerint, Maxime, vana cave. huc quoque venturum mihi se iurare solebat non nisi te longae ius sibi dante viae.  nam tua non alio coluit penetralia ritu, terrarum dominos quam colis ipse deos. crede mihi, multos habeas cum dignus amicos, non fuit e multis quolibet ille minor, si modo non census nec clarum nomen avorum sed probitas magnos ingeniumque facit,  iure igitur lacrimas Celso libamus adempto. cum fugerem, vivo quas dedit ille mihi: carmina iure damus raros testantia mores, ut tua venturi nomina, Celse, legant.  hoc est, quod possum possim  Geticis tibi mittere ab arvis hoc solum est istic quod licet esse meum. funera non potui comitare nec ungere corpus, aque tuis toto dividor orbe rogis,  qui potuit, quem tu pro numine vivus habebas, praestitit officium Maximus omne tibi. ille tibi exequias et magni funus honoris fecit et in gelidos versit vertit corr Heinsius amoma sinus,  diluit et lacrimis maerens unguenta profusis ossaque vicina condita texit humo.  qui quoniam extinctis, quae debet, praestat amicis, et nos extinctis adnumerare potest. 
Naso suo profugus mittit tibi, Flacce, salutem, mittere rem siquis, qua caret ipse, potest,  longus enim curis vitiatum corpus amans non patitur vires languor habere suas.  nec dolor ullus adest, nec febribus uror anhelis, et peragit soliti vena tenoris iter. os hebes est positaeque movent fastidia mensae, et queror, invisi cum venit hora cibi. quod mare, quod tellus, adpone quod educat aër, nil ibi, quod nobis esuriatur, erit. nectar et ambrosiam, latices epulasque deorum, det mihi formosa nava nava] grata  Iuventa manu, non tamen exacuet torpens sapor ille palatum, stabit et in stomacho pondus inerte diu.  haec ego non ausim, cum sint verissima, cuivis scribere, delicias ne mala nostra vocet,  scilicet is status est, ea rerum forma mearum, deliciis etiam possit ut esse locus! delicias illi precor has contingere, siquis ne mihi sit levior Caesaris ira timet. is quoque, qui gracili cibus est in corpore, somnus, non alit officio corpus inane suo. sed vigilo vigilantque mei sine fine dolores, quorum materiam dat locus ipse mihi.  vix igitur possis visos agnoscere vultus, quoque ierit quaeras qui fuit ante color,  parvus in exiles sucus mihi pervenit artus, membraque sunt cera pallidiora nova. non haec inmodico contraxi damna Lyaeo: scis mihi quam solae paene bibantur aquae,  non epulis oneror: quarum si tangar amore, est tamen in Geticis copia nulla locis,  nec vires adimit Veneris damnosa voluptas: non solet in maestos illa venire toros. unda locusque nocent et causa valentior istis, anxietas animi, quae mihi semper adest. haec nisi tu pariter simili cum fratre levares, vix mens tristitiae nostra tulisset onus. vos estis fracto tellus non dura phaselo, quamque negant multi, vos mihi fertis opem. ferte, precor, semper, quia semper egebimus illa, Caesaris offensum dum mihi numen erit. qui meritam nobis minuat, non finiat, iram, suppliciter vestros quisque rogate deos. 
Huc quoque Caesarei pervenit fama triumphi, languida quo fessi vix venit aura Noti. nil fore dulce mihi Scythica regione putavi: iam minus hic odio est, quam fuit ante, locus.  tandem aliquid pulsa curarum nube serenum vidi, fortunae verba dedique meae. nolit ut ulla noluit illa mihi contingere gaudia Caesar, velle potest cuivis haec tamen una dari. di quoque, ut a cunctis hilari pietate colantur, tristitiam poni per sua festa iubent. denique, quod certus furor est audere fateri, hac ego laetitia, si vetet ipse, fruar. Iuppiter utilibus quotiens iuvat imbribus agros, mixta tenax segeti crescere lappa solet.  nos quoque frugiferum sentimus inutilis herba numen, et invita saepe iuvamur ope. gaudia Caesareae mentis pro parte virili sunt mea: privati nil habet illa domus, gratia, Fama, tibi, per quam spectata triumphi incluso mediis est mihi pompa Getis.  indice te didici, nuper visenda coisse innumeras gentes ad ducis Ora Sui! quaeque capit vastis inmensum moenibus orbem, hospitiis Romam vix habuisse locum.  tu mihi narrasti, cum multis lucibus ante  fuderit assiduas nubilus Auster aquas, numine caelesti solem fulsisse serenum, cum populi vultu conveniente die, atque ita victorem cum magnae vocis honore bellica laudatis dona dedisse viris, claraque sumpturum pictas insignia vestes tura prius sanctis inposuisse focis, iustitiamque sui caste castae vel castos vel iustos corr. Scaliger  placasse parentis, illo quae quo corr. Scal. templum pectore semper habet, quaque ierit felix adiectum plausibus omen, saxaque roratis erubuisse rosis; protinus argento versos imitantia muros barbara cum pictis victis  oppida lata viris, fluminaque et montes et in altis proelia proelia Merkel] proflua vel pascua silvis, armaque cum telis in strue mixta sua, deque tropaeorum, quod sol incendent, incenderet vel incenderat: incendent s auro aurea Romani tecta fuisse fori, totque tulisse duces captivis captivos: captivis s  addita collis vincula, paene hostis quot satis esse fuit.  maxima pars horum vitam veniamque tulerunt, in quibus et belli summa caputque Bato. Bato] fuit vel tenet   cur ego posse negem minui mihi numinis iram, cum videam mitis hostibus esse deos? pertulit hic idem nobis, Germanice, rumor, oppida sub titulo nominis isse esse tui.  atque ea te contra nec muri mole nec armis nec satis ingenio tuta fuisse loci. di tibi dent annos, a te nam cetera sumes, sint modo virtuti tempora longa tuae.  quod precor, eveniet : sunt quiddam quaedam corr. Heinsius  oracula vatum: nam deus optanti prospera signa dedit, te quoque victorem Tarpeias scandere in arces laeta coronatis Roma videbit equis; maturosque pater nati spectabit honores, gaudia percipiens, quae dedit ipse suis. iam nunc haec a me, iuvenum belloque togaque maxime, dicta tibi vaticinante nota. hunc quoque carminibus referam fortasse triumphum, sufficiet nostris si modo vita malis,  imbuero Scythicas si non prius ipse sagittas, abstuleritque ferox hoc caput ense Getes. quae si me salvo dabitur tua laurea templis, omina bis dices vera fuisse mea. 
Ille domus vestrae primis venerator ab annis, pulsus ad Euxini Naso sinistra freti, mittit ab indomitis hanc, Messaline, salutem, quam solitus praesens est tibi ferre. Getis.  ei mihi, si si] quid lecto vultus tibi nomine non est qui fuit, et dubitas cetera perlegere! perlege, nec mecum pariter mea verba relega: urbe licet vestra versibus esse meis. non ego concepi, si Pelion Ossa tulisset, clara mea tangi sidera posse manu,  nec nos Enceladi dementia castra secuti in rerum dominos movimus arma deos, nec, quod Tydidae temeraria dextera fecit, numina sunt telis ulla petita meis.  est mea culpa gravis, sed quae me perdere solum ausa sit, et nullum maius adorta nefas. nil nisi non sapiens possum timidusque vocari: haec duo sunt animi nomina vera mei. esse quidem fateor meritam post Caesaris iram difficilem precibus te quoque iure meis; quaeque tua est pietas in totum nomen Iuli, te laedi, cum quis laeditur inde, putas,  sed licet arma feras et vulnera saeva mineris, non tamen efficies ut timeare mihi.  puppis Achaemeniden Graium Troiana recepit, profuit et Myso Pelias hasta duci. confugit interdum templi violator ad aram, nec petere offensi numinis horret opem. dixerit hoc aliquis tutum non esse. fatemur. sed non per placidas it mea puppis aquas, tuta petant alii: fortuna miserrima tuta est, nam timor eventus eventu  deterioris abest, qui rapitur spumante salo, sua brachia tendens porrigit ad spinas duraque saxa manus, Vv.- sic s: corrupti in A. cett.  accipitremque timens accipitrem metuens pennis trepidantibus ales audet ad humanos fessa venire sinus, nec se vicino dubitat committere tecto, quae fugit infestos territa cerva canes,  da, precor, accessum lacrimis, mitissime, nostris, nec rigidam timidis vocibus obde forem,  verbaque nostra favens Romana ad numina perfer, non tibi Tarpeio culta Tonante minus, mandatique mei legatus suscipe causam: nulla meo quamvis nomine causa bona est.  iam prope depositum, certe iam frigidus aeger, servatus per te, si modo servor, ero. nunc tua pro lassis nitatur gratia rebus, principis aeterni quam tibi praestat amor. nunc tibi et eloquii nitor ille domesticus adsit, quo poteras trepidis utilis esse reis. vivit enim in vobis facundi lingua parentis, et res heredem repperit illa suum. hanc ego, non ut me defendere temptet, adoro; non est confessi causa tuenda rei.  num tamen excuses erroris origine factum, an nihil expediat tale movere, vide. vulneris id genus est quod, cum sanabile non sit, non contrectari tutius esse puto. lingua, sile! non est ultra narrabile quicquam.  posse velim cineres obruere ipse meos. sic igitur, quasi me nullus deceperit error, verba fac, ut vita, quam dedit ipse,ipse] ille  fruar;  cumque serenus erit vultusque remiserit illos, qui secum terras imperiumque movent, exiguam ne me praedam sinat esse Getarum, detque solum miserae mite, precare, fugae,  tempus adest aptum precibus, valet ille videtque quas fecit vires. Roma, valere tuas.  incolumis incolumi coniunx sua pulvinaria servat; promovet Ausonium filius imperium;  praeterit ipse suos animo Germanicus annos, nec vigor est Drusi nobilitate minor, adde nurus nurum  neptesque pias natosque nepotum ceteraque Augustae membra valere domus;  adde triumphatos modo Paeonas, adde quieti subdita montanae brachia Dalmatiae. nec dedignata est abiectis Illyris armis Caesareum famulo vertice ferre pedem,  ipse super currum placido spectabilis ore tempora Phoebea virgine nexa tulit. quem pia vobiscum proles comitavit euntem, digna parente suo nominibusque datis, fratribus adsimiles, adsimilis quos proxima templa tenentis divus ab excelsa Iulius aede videt.  his Messalinus, quibus omnia cedere debent, primum laetitiae non negat esse locum, quicquid ab his superest, venit in certamen amoris: hac hominum nulli parte secundus erit. hanc colet ante diem qua, quae quamque vel qua quam (quamquam): qua quae Owen  decreta merenti, venit honoratis laurea digna comis. felices, quibus, o,o] hos  licuit spectare triumphos et ducis ore deos aequiperante frui! at mihi Sauromatae pro Caesaris ore videndi terraque pacis inops undaque vincta iuncta  gelu.  si tamen haec audis et vox mea pervenit istuc, illuc, sed cf. istae A sit tua mutando gratia blanda loco.  hoc pater ille tuus primo mihi cultus ab aevo, siquid habet sensus umbra diserta, petit. hoc petit et frater, quamvis fortasse veretur servandi noceat ne tibi cura mei. tota domus rogat hoc, nec tu potes ipse negare et nos in turbae parte fuisse tuae. ingenii certe, quo nos male sensimus usos, Artibus exceptis, saepe probator eras. nec mea, si tantum peccata novissima demas, esse potest domui vita pudenda tuae. sic igitur vestrae vigeant penetralia gentis, curaque sit superis Caesaribusque tui . mite, sed iratum merito mihi, numen adora,  eximat eximar ut Scythici me me om.: add. s feritate loci. difficile est, fateor, sed tendit in ardua virtus, et talis meriti gratia maior erit. nec tamen Aetnaeus vasto Polyphemus in antro accipiet voces Antiphatesve tuas, sed placidus facilisque parens veniaeque paratus, et qui fulmineo saepe sine igne tonat, qui cum triste aliquid statuit, fit tristis et ipse, cuique fere poenam sumere poena sua est. victa tamen vitio est huius clementia nostro, venit et ad vires ira coacta suas. qui quoniam patria toto sumus orbe remoti, nec licet ante ipsos procubuisse deos, quos colis, ad superos haec fer mandata sacerdos, adde sed et proprias ad mea verba preces.  sic tamen haec tempta, si non nocitura putabis. ignosces. timeo naufragus omne fretum.  
Maxime, qui claris nomen virtutibus aequas, nec sinis ingenium nobilitate premi, culte mihi—quid enim status hic a funere differt supremum vitae tempus adusque meae,  rem facis, amictum non aversatus amicum, qua non est aevo rarior ulla tuo. turpe quidem dictu, sed, si modo vera fatemur, vulgus amicitias utilitate probat,  cura, quid expediat, prius est, quam quid sit honestum, et cum fortuna statque caditque fides. nec facile invenias invenies multis in milibus unum, virtutem pretium qui putet esse sui. ipse decor, recte facti si praemia desint, non movet, et gratis paenitet esse probum.  nil nil] et nisi quod prodest carum est: sed sed] si vel et vel en detrahe menti spem fructus avidae, nemo petendus erit. at reditus iam quisque suos amat, et sibi quid sit utile, sollicitis supputat articulis. illud amicitiae quondam venerabile numen nomen prostat et in quaestu pro meretrice sedet, quo magis admiror, non, ut torrentibus undis, communis vitii te quoque labe trahi, diligitur nemo, nisi cui fortuna secunda est: quae, simul intonuit, proxima quaeque fugat.  en ego, non paucis quondam munitus amicis, dum flavit velis aura secunda meis, ut fera nimboso tumuerunt aequora vento, in mediis lacera nave relinquor aquis,  cumque alii nolint etiam me nosse videri, vix duo proiecto tresve tulistis opem.  quorum tu princeps, neque enim comes esse, sed auctor, nec petere exemplum, sed dare dignus eras. te, nihil exactos ex acto: exactos Ehwald nisi nos nos] non vel vos peccasse fatentem, sponte sua probitas officiumque iuvat.  iudice te mercede caret per seque petenda est externis virtus incomitata bonis,  turpe putas abigi,abici quia sit miserandus, amicum, quodque sit infelix, desinere esse tuum. mitius est lasso digitum supponere mento, mergere quam liquidis ora natantis aquis. cerne quid Aeacides post mortem praestet amico: instar et hanc vitam mortis habere puta. Pirithoum Theseus Stygias comitavit ad undas: a Stygia quantum mors mea distat aqua?  adfuit insano iuvenis Phoceus Orestae: et mea non minimum culpa furoris habet, tu quoque magnorum laudes admitte virorum, ut facis,utque facis (et om.) et lapso quam potes affer opem. si bene te novi, si, qui qui, cf. quid A] quis: quod s prius esse solebas, nunc quoque es, atque animi non cecidere tui, quo Fortuna magis saevit, magis ipse resistis, utque decet, ne te vicerit illa, caves; et bene uti pugnes, bene pugnans efficit hostis. sic eadem prodest causa nocetque mihi.  scilicet indignum, iuvenis carissime, ducis te fieri comitem stantis in orbe deae. firmus es, et quoniam non sunt ea, qualia velles, vela regis quassae qualiacumque ratis,  quaeque ita concussa est, ut iam casura putetur, restat adhuc umeris fulta ruina tuis. ira quidem primo fuerat tua iusta, nec ipso lenior, offensus qui mihi iure fuit. quique dolor pectus tetigisset Caesaris alti, illum iurabas protinus esse tuum. ut tamen audita est nostrae tibi cladis origo, diceris erratis ingemuisse meis. tum tua me primum solari littera coepit et laesum flecti spem dare posse deum. movit amicitiae tum te constantia longae, ante tuos ortus quae mihi coepta fuit, et quod eras aliis factus, mihi natus amicus, quodque tibi in cunis oscula prima dedi. quod, cum vestra domus teneris mihi semper ab annis culta sit, esse vetus me tibi cogit nunc tibi cogor  onus.  me tuus ille pater, Latiae facundia linguae, quae non inferior nobilitate fuit, primus ut auderem committere carmina famae impulit: ingenii dux fuit ille mei. nec quo sit primum nobis a tempore cultus contendo fratrem posse referre tuum. te tamen ante omnis ita sum conplexus, ut unus quolibet in casu gratia nostra fores, ultima me tecum vidit maestisque cadentes excepit lacrimas Aethalis Ilva aeithali silva etc. corr. Rutfgers genis: cum tibi quaerenti, num verus nuntius esset, attulerat culpae quem mala fama meae, inter confessum dubie dubie] medius: om A. dubieque negantem haerebam, pavidas dante timore notas, exemploque nivis, quam mollit aquaticus Auster, gutta per attonitas ibat oborta genas.  haec igitur referens et quod mea crimina primi erroris venia posse latere vides, respicis antiquum lassis in rebus amicum, fomentisque iuvas vulnera nostra tuis.  pro quibus optandi si nobis copia fiat, tam bene promerito commoda mille precer. precor corr. Heinsius  sed si sola mihi dentur tua vota, precabor ut tibi sit salvo Caesare salva parens. haec ego, cum faceres altaria pinguia ture, te solitum memini prima rogare deos. 
Accipe conloquium gelido Nasonis ab Histro, Attice, iudicio non dubitande meo. ecquid adhuc remanes memor infelicis amici, deserit an partis languida cura suas?  non ita di mihi sunt tristes, ut credere possim fasque putem iam te non meminisse mei. ante oculos nostros posita est posita est] tua est vel tua stat etc. tua semper imago, et videor vultus mente videre tuos. seria multa mihi tecum conlata recordor, nec data iucundis tempora pauca iocis, saepe citae longis visae sermonibus horae, saepe fuit brevior quam mea verba dies. saepe tuas venit factum modo carmen ad auris et nova iudicio subdita Musa tuo est.  quod tu laudaras, populo placuisse putabam. hoc pretium curae dulce regentis recentis vel monentis erat. utque meus lima rasus liber esset amici, non semel admonitu facta litura tuo est.  nos fora viderunt pariter, nos porticus omnis, nos via, nos iunctis curva theatra locis, denique tantus amor nobis, carissime, semper, quantus in Aeacide Nestorideque fuit. non ego, si biberes securae pocula Lethes, excidere haec credam pectore posse tuo.  longa dies citius brumali sidere, noxque tardior hiberna solstitialis erit, nec Babylon aestum, nec frigora Pontus habebit, calthaque Paestanas vincet odore rosas, quam tibi nostrarum veniant oblivia rerum. non ita pars fati candida nulla mei est. ne tamen haec dici possit fiducia mendax stultaque credulitas nostra fuisse, cave, constantique fide veterem tutare sodalem, qua licet et quantum non onerosus ero. 
Condita disparibus numeris ego Naso Salano praeposita misi verba salute meo. quae rata sit, cupio, rebusque ut comprobet omen, te precor a salvo possit, amice, legi.  candor, in hoc aevo res intermortua paene, exigit ut faciam talia vota tuus. nam fuerim quamvis modico tibi iunctus ab usu. diceris exiliis indoluisse meis, missaque ab Euxino legeres cum carmina Ponto, illa tuus iuvit qualiacumque favor; optastique brevem solvi solvil Postgate] salvi vel fieri mihi Caesaris iram, quod tamen optari, si sciat, ipse sinat,  moribus ista tuis tam mitia vota dedisti, nec minus idcirco sunt ea grata mihi.  quoque magis moveare malis, doctissime, nostris, credibile est fieri condicione loci, vix hac invenies totum, mihi crede, per orbem, quae minus Augusta pace fruatur humus, tu tamen hic structos inter fera proelia versus et legis et lectos ore favente probas, ingenioque meo, vena quod paupere manat, plaudis, et e rivo flumina magna facis, grata quidem sunt haec animo suffragia nostro, vix sibi cum miseros posse placere putes, putas vel putat  dum tamen in rebus temptamus carmina parvis, materiae gracili sufficit ingenium, nuper, ut huc magni pervenit fama triumphi, ausus sum tantae sumere molis opus. obruit audentem rerum gravitasque nitorque, nec potui coepti pondera ferre mei. illic, quam laudes, erit officiosa voluntas: cetera materia debilitata iacent, qui si forte liber vestras pervenit ad auris, tutelam mando sentiat ille tuam.  hoc tibi facturo, vel si non ipse rogarem, accedat cumulus gratia nostra levis, non ego laudandus, sed sunt tua pectora, lacte et non calcata candidiora nive: mirarisque alios, cum sis mirabilis ipse, nec lateant artes eloquiumque tuum. te iuvenum princeps, cui dat Germania nomen, participem studii Caesar habere solet.  tu comes antiquus, tu primis iunctus ab annis ingenio mores aequiperante places.  te dicente prius fit protinus impetus illi: teque habet elicias qui sua verba tuis. cum tu desisti mortaliaque ora quierunt tectaque non longa continuere mora, surgit Iuleo iuvenis cognomine dignus, qualis ab Eois Lucifer ortus aquis. dumque silens adstat, status est vultusque diserti, spemque decens doctae vocis amictus amicus corr. Heinsius habet, mox, ubi pulsa mora est atque os caeleste solutum, hoc superos iures more solere loqui,  atque ""haec est "" dicas ""facundia principe digna ""eloquio tantum nobilitatis inest. huic tu cum placeas et vertice sidera tangas, scripta tamen profugi vatis habenda putas, scilicet ingeniis aliqua est concordia iunctis, et servat studii foedera quisque sui: rusticus agricolam, miles fera bella gerentem, rectorem dubiae navita puppis amat. tu quoque Pieridum studio, studiose, teneris, ingenioque faves, ingeniose, meo.  distat opus nostrum, sed fontibus exit ab isdem : artis et ingenuae cultor uterque sumus, thyrsus abest a te, abest a te Rothmaler] sublestate (A) vel ubi est a te vel enim vobis gustata gestata est laurea nobis, sed tamen ambobus debet inesse calor: utque meis numeris tua dat facundia nervos, sic venit a nobis in tua verba nitor.  iure igitur studio confinia carmina vestro et commilitii sacra tuenda putas. pro quibus ut maneat, de quo censeris, amicus, comprecor ad vitae tempora summa tuae.  succedatque suis tuis orbis moderator moderatus habenis: quod mecum populi vota precantur idem. 
Carmine Graecinum, qui praesens voce solebat, tristis ab Euxinis Naso salutat aquis. exulis haec vox est: praebet mihi littera linguam, et si non liceat scribere, mutus ero.  corripis, ut debes, stulti peccata sodalis, et mala me meritis ferre minora doces. doles corr. Faber vera facis, sed sera meae convicia culpae: aspera confesso verba remitte reo. cum poteram recto transire Ceraunia velo, ut fera vitarem saxa, monendus eram. nunc mihi naufragio quid prodest discere dicere facto, qua mea debuerit currere cumba via? brachia da lasso potius prendenda natanti, nec pigeat mento supposuisse manum.  idque facis, faciasque precor . sic mater et uxor, sic tibi sint fratres totaque salva domus, quodque soles animo semper, quod voce precari, omnia Caesaribus sic tua facta probes.  turpe erit in miseris veteri tibi rebus amico auxilium nulla parte tulisse tuum, turpe referre pedem, nec passu stare tenaci, turpe laborantem deseruisse ratem, turpe sequi casum et fortunae cedere accedere, at cf. Tib. iv.. amicum, et, nisi sit felix, esse negare suum.  non ita vixerunt Strophio atque Agamemnone nati, non haec Aegidae Pirithoique fides:  quos prior est mirata, sequens mirabitur aetas, in quorum plausus tota theatra sonant, tu quoque per durum servato tempus amico dignus es in tantis nomen habere viris, dignus es, et, quoniam laudem pietate mereris, non erit officii gratia surda tui. crede mihi, nostrum si non mortale futurum est carmen, in ore frequens posteritatis eris.  fac modo permaneas lasso, Graecine, fidelis, duret et in longas impetus iste moras, quae tu cum praestes, remo tamen utor in aura, nec nocet admisso subdere calcar equo. 
Esse salutatum vult te mea littera primum a male pacatis, Attice, missa Getis. proxima subsequitur, quid agas, audire voluntas, voluptas et si, quidquid si quid vel iam si quid vel nunc quicquid agis, sit tibi cura mei.  nec dubito quin sit, sed me timor ipse malorum saepe supervacuos cogit habere metus, da veniam, quaeso, nimioque ignosce timori. tranquillas etiam naufragus horret aquas.  qui semel est laesus fallaci piscis ab hamo, omnibus unca cibis aera subesse putat. saepe canem longe visum fugit agna lupumque credit, et ipsa suam nescia vitat opem. membra reformidant mollem quoque saucia tactum, vanaque sollicitis incutit inmutat vel incitat vel concitat corr. s umbra metum.  sic ego Fortunae telis confixus iniquis pectore concipio nil nisi triste meo. iam mihi fata liquet coeptos servantia cursus per sibi consuetas semper itura vias : observare deos, ne quid mihi cedat amice, verbaque Fortunae vix puto posse dari. est illi curae me perdere, quaeque solebat esse levis, constans et bene certa nocet, crede mihi, si sum veri tibi cognitus oris  (nec planis planus nostris casibus esse puter puter Ehwald] potes vel potest vel solet), Cinyphiae segetis citius numerabis aristas, altaque quam multis floreat Hybla thymis, et quot aves motis nitantur in aere pinnis, quotque natent pisces aequore, certus eris, quam tibi nostrorum statuatur summa laborum, quos ego sum terra, quos ego passus aqua. nulla Getis toto gens est truculentior orbe; sed tamen hi nostris ingemuere malis, quae tibi si memori coner perscribere versu. Uias est fati longa futura mei.  non igitur vereor verear quo quo] qua vel quia vel quod te rear esse verendum, cuius amor nobis pignora mille dedit, sed quia res timida est omnis miser, et quia longo est tempore laetitiae ianua clausa meae.  iam dolor in morem venit meus, utque Caducis percussu crebro saxa cavantur aquis, sic ego continuo Fortunae vulneror ictu, vixque habet in nobis iam nova plaga locum. nec magis assiduo vomer tenuatur ab usu, nec magis est curvis Appia trita rotis, pectora quam mea sunt sene calcata caecata malorum, et nihil inveni, quod mihi ferret opem. artibus ingenuis quaesita est gloria multis: infelix perii dotibus ipse meis. vita prior vitio caret et sine labe peracta est est om. A : auxilii misero nil tulit illa mihi. culpa gravis precibus donatur saepe suorum: omnis pro nobis gratia muta fuit. adiuvat in duris aliquos aliquo praesentia rebus: obruit hoc absens vasta procella caput.  quis quis Heinsius] quae vel quem (que) obruent (-et) non horruerit tacitam faciti quoque Caesaris iram? addita sunt poenis aspera verba meis. fit fuga temporibus levior . proiectus in aequor Arcturum subii Pleiadumque minas, saepe solent hiemen placidam sentire carinae: non Ithacae puppi saevior unda fuit. recta fides comitum poterat mala nostra levare: ditata est spoliis perfida turba meis. mitius exilium faciunt loca: tristior ista terra sub ambobus non iacet ulla polis.  est aliquid patriis vicinum finibus esse: ultima me tellus, ultimus orbis habet. praestat et exulibus pacem tua laurea. Caesar: Pontica finitimo terra sub hoste iacet.  tempus in agrorum cultu consumere dulce est: non patitur verti barbarus hostis humum. temperie caeli corpusque animusque iuvatur: frigore perpetuo Sarmatis ora riget. est in aqua dulci non invidiosa voluptas: aequoreo bibitur cum sale mixta palus.  omnia deficiunt. animus tamen omnia vincit: ille etiam vires corpus habere facit, sustineas ut onus, nitendum vertice pleno est, aut, flecti nervos si patiere, cades, spes quoque posse mora mitescere principis iram, vivere ne nolim deficiamque, cavet,  nec vos parva datis pauci solacia nobis, quorum spectata est per mala nostra fides,  coepta tene, quaeso, neque in aequore desere navem, meque simul serva iudiciumque tuum. 
Redditus est nobis Caesar cum Caesare nuper, quos mihi misisti, Maxime Cotta, deos; utque tuum munus numerum, quem debet, haberet, est ibi Caesaribus Livia iuncta suis.  argentum felix omnique beatius auro, quod, fuerit pretium cum rude, numen habet. non mihi divitias dando maiora dedisses, caelitibus missis nostra sub ora tribus,  est aliquid spectare deos et adesse putare, et quasi cum vero numine posse loqui.  quantum ad te, quanta meridi (A) vel quanta (quantum vel quando) a te (ad me) redii, etc. corr. Ehwald redii, nec me tenet ultima tellus, utque prius, media sospes in urbe moror. Caesareos video vultus, velut ante videbam : vix huius voti spes fuit ulla mihi; utque salutabam numen caeleste, saluto. quod reduci tribuas, nil, puto, maius habes, quid nostris oculis nisi sola Palatia desunt? qui locus ablato Caesare vilis erit. hunc ego eum spectem, videor mihi cernere Romam; nam patriae faciem sustinet ille suae. fallor an irati mihi sunt in imagine vultus, torvaque nescio quid forma minantis habet? parce, vir inmenso maior virtutibus orbe, iustaque vindictae supprime lora tuae.  parce, precor, precor] puer saecli decus indelebile admirabile vel o venerabile nostri, terrarum dominum quem tua cura facit. per patriae nomen, quae te tibi carior ipso est, per numquam surdos in tua vota deos, perque tori sociam, quae par tibi sola reperta est, et cui maiestas non onerosa tua est, perque tibi similem virtutis imagine natum, moribus adgnosci qui tuus esse potest, perque tuos, vel avo dignos, vel patre nepotes, qui veniunt magno per tua iussa gradu, parte leva minima nostras et contrahe poenas, daque, procul Scythico qui sit ab hoste, locum. et tua, si fas est, a Caesare proxime Caesar, numina sint precibus non inimica meis. sic fera quam primum pavido Germania vultu ante triumphantis serva feratur equos:  sic pater in Pylios, Cumaeos mater in annos vivant, et possis filius esse diu. tu quoque, conveniens ingenti nupta marito, accipe non dura supplicis aure preces.  sic tibi vir sospes, sic sint cum prole nepotes, cumque bonis nuribus quod peperere nurus, sic, quem dira tibi rapuit Germania Drusum, pars fuerit partus sola caduca tui. sic tibi mature fraterni funeris ultor purpureus niveis filius instet equis. adnuite o! timidis, mitissima numina, votis. praesentis aliquid prosit habere deos. Caesaris adventu tuta tota; tuto Owen gladiator harena exit, et auxilium non leve vultus habet.  nos quoque vestra iuvat iuvet quod, qua licet, ora videmus, intrata est superis quod domus una tribus, felices illi, qui non simulacra, sed ipsos, quique deum coram corpora vera vident, quod quoniam nobis invidit inutile fatum, quos dedit ars, vultus effigiemque colo. sic homines novere deos, quos arduus aether occulit, et colitur pro Iove forma Iovis, denique, quae mecum est et erit sine fine, cavete, ne sit in inviso vestra figura loco.  nam caput e nostra citius cervice recedet, et patiar fossis lumen abire genis, quam caream raptis, o publica numina, vobis: vos eritis nostrae portus et ara fugae.  vos ego complectar, Geticis si cingar ab armis, utque meas aquilas, ut mea ut mea] tutaque vel vos mea vel signa ego vestra, etc. corr. Korn signa sequar,  aut ego me fallo nimiaque cupidine ludor, aut spes exilii commodioris adest. nam minus et minus est facies in imagine tristis, visaque sunt dictis adnuere ora meis. vera precor fiant timidae praesagia mentis, iustaque quamvis est, sit minor ira dei. 
Regia progenies, cui nobilitatis origo nomen in Eumolpi pervenit usque, Coty,  fama loquax vestras si iam pervenit ad auris, me tibi finitimi parte iacere soli, supplicis exaudi, iuvenum mitissime, vocem, quamque potes, profugo (nam potes) adfer opem. me fortuna tibi—de qua quod non queror, querar hoc est— tradidit, hoc uno non inimica mihi. excipe naufragium non duro litore nostrum, ne fuerit terra tutior unda tua. regia, crede mihi, res est succurrere lapsis, convenit et tanto, quantus es ipse, viro. fortunam decet hoc istam: quae maxima cum sit, esse potest animo vix tamen aequa tuo.  conspicitur numquam meliore potentia causa, quam quotiens vanas non sinit esse preces, hoc nitor iste tui generis desiderat, hoc est a superis ortae nobilitatis opus. hoc tibi et Eumolpus, generis clarissimus auctor, generis . . auctor] opus hoc tibi suadet erato et prior Eumolpo suadet Erichthonius.  hoc tecum commune deo est, deos (deis vel dei): deo est Riese quod uterque rogati supplicibus vestris ferre soletis opem. numquid namquid erit, quare solito dignemur honore numina, si demas velle iuvare deos? Iuppiter oranti surdas si praebeat auris, victima pro templo cur cadat icta Iovis? si pacem nullam pontus mihi praestet eunti, irrita Neptuno cur ego tura feram? vana laborantis si fallat vota coloni, accipiat gravidae cur suis exta Ceres? nec dabit intonso iugulum caper hostia Baccho, musta sub adducto si pede nulla fluent. Caesar ut imperii moderetur frena precamur, tam bene quod patriae consulit ille suae. utilitas igitur magnos hominesque deosque efficit, auxiliis quoque favente suis. tu quoque fac prosis intra profugus intra tua castra iacenti, o Coty, progenies digna parente tuo. conveniens homini est hominem servare voluptas, et melius nulla quaeritur arte favor. quis non Antiphaten Laestrygona devovet? aut quis munifici mores improbat Alcinoi? non tibi Cassandreus pater est gentisve Pheraeae, genitorve (gentisque) caphereus (caphareus) quive repertorem torruit arte sua: sed quam Marte ferox et vinci nescius armis, tam numquam, facta pace, cruoris amans,  adde quod ingenuas didicisse fideliter artes emollit mores nec sinit esse feros,  nec regum quisquam magis est instructus ab illis, mitibus aut studiis tempora plura dedit.  carmina testantur, quae, si tua nomina demas, Threicium iuvenem composuisse negem;  neve sub hoc tractu vates foret unicus Orpheus, Bistonis ingenio terra superba tuo est. utque tibi est animus, cum res ita postulat, arma sumere et hostili tingere caede manum, atque ut es excusso iaculum torquere lacerto collaque velocis flectere doctus equi, tempora sic data sunt studiis ubi iusta paternis,  atque suis numeris humeris corr. Heinsius forte quievit opus, ne tua marcescant per inertis otia somnos, lucida Plena tendis in astra via. haec quoque res aliquid tecum mihi foederis affert: eiusdem sacri cultor uterque sumus.  ad vatem vates orantia brachia tendo, terra sit exiliis ut tua fida meis. non ego caede nocens in Ponti litora veni, mixtave sunt nostra dira venena manu: nec mea subiecta convicta est gemma tabella  mendacem linis imposuisse notam. nec quicquam, quod lege vetor committere, feci: est tamen his gravior noxa fatenda mihi. neve roges, quae sit, stultam conscripsimus quae (quam) scripsimus Artem; innocuas nobis haec vetat esse manus.  ecquid praeterea peccarim, quaerere noli, ut lateat pateat corr. s sola culpa sub Arte mea.  quicquid id est, habuit moderatam vindicis iram, qui nisi natalem nil mihi dempsit humum, hac quoniam careo, tua nunc vicinia praestet, inviso possim tutus ut esse loco.  
Ecquid ab impressae cognoscis imagine cerae haec tibi Nasonem scribere verba. Macer? auctorisque sui si non est anulus index, cognitane est nostra littera facta manu?  an tibi notitiam mora temporis eripit horum, nec repetunt oculi signa vetusta tui? sis licet oblitus pariter gemmaeque manusque, exciderit tantum ne tibi cura mei. quam tu vel longi debes convictibus aevi, vel mea quod coniunx non aliena tibi est, est om vel studiis, quibus es, quam nos, sapientius usus, utque decet, nulla factus es Arte nocens. tu canis aeterno quicquid restabat Homero, ne careant summa Troica bella manu. Naso parum prudens, artem dum tradit amandi, doctrinae pretium triste magister habet, sunt tamen inter se communia sacra poetis, diversum quamvis quisque sequamur queramur vel sequatur iter :  quorum te memorem, quamquam procul absumus, esse suspicor, et casus velle levare meos. te duce magnificas Asiae perspeximus urbes: Trinacris est oculis te duce visa nota meis. vidimus Aetnaea caelum splendescere flamma, subpositus monti quam vomit ore Gigans, Hennaeosque lacus et olentis olentia corr. Zinzerling stagna Palici,  quaque suis Cyanen miscet Anapus aquis. nec procul hinc nymphe, quae, dum fugit Elidis amnem, tecta sub aequorea nunc quoque currit aqua.  hic mihi labentis pars anni magna peracta est.  eheu, quam dispar est locus ille Getis! et quota pars haec sunt rerum, quas vidimus ambo te mihi iucundas efficiente vias! seu rate caeruleas picta sulcavimus undas, esseda nos agili sive tulere rota,  saepe brevis nobis vicibus via visa loquendi, pluraque, si numeres, verba fuere gradu, saepe dies sermone minor fuit, inque loquendum tarda per aestivos defuit hora dies. est aliquid casus pariter timuisse marinos, iunctaque ad aequoreos vota tulisse deos. et modo res egisse simul, modo rursus ab illis, quorum non pudeat, posse referre iocos, haec tibi cum subeant, absim licet, ipsum licet vel hic sim licet omnibus annis ante tuos oculos, ut modo visus, ero.  ipse quidem certe cum sim sub cardine mundi, qui semper liquidis altior extat aquis, te tamen intueor quo solo pectore possum, et tecum gelido saepe sub axe loquor, hic es, et ignoras, et ades celeberrimus absens, inque Getas media iussus ab urbe venis. redde vicem, et, quoniam regio felicior ista est, istic me memori pectore semper habe. 
Hoc tibi, Rufe, brevi properatum tempore mittit Naso, parum faustae conditor Artis, opus, ut, quamquam longe toto sumus orbe remoti, scire tamen possis nos meminisse tui.   nominis ante mei venient oblivia nobis, pectore quam pietas sit tua pulsa meo: et prius hanc animam vacuas reddemus in auras, quam fiat meriti gratia vana tui. grande voco lacrimas meritum, quibus ora rigabas cum mea concreto sicca dolore forent:  grande voco meritum maestae solacia mentis, cum pariter nobis illa tibique dares, sponte quidem per seque mea est laudabilis uxor, admonitu melior fit tamen illa tuo.  namque quod Hermionae Castor fuit, Hector Iuli, hoc ego te laetor coniugis esse meae. quae ne dissimilis tibi sit probitate laborat, seque tui vita sanguinis esse probat, ergo quod fuerat stimulis factura sine ullis, plenius auctorem te quoque nancta facit, acer et ad palmae per se cursurus honores, si tamen horteris, fortius ibit equus, adde quod absentis cura mandata fideli perficis, et nullum ferre gravaris onus.  o, referant grates, quoniam non possumus ipsi, di tibi! qui referent, si pia facta vident; sufficiatque diu corpus quoque moribus istis, maxima Fundani gloria, Rufe, soli. 
Aequor Iasonio pulsatum remige primum, quaeque nec hoste fero nec nive, terra, cares, ecquod erit tempus quo vos ego Naso relinquam in minus hostili iussus abesse loco?  an mihi barbaria vivendum semper in ista, inque Tomitana condar oportet humo? pace tua, si pax ulla est tua, Pontica tellus, finitimus rapido quam terit hostis equo, pace tua dixisse velim, tu pessima duro pars es in exilio, tu mala nostra gravas. tu neque ver sentis cinctum florente corona, tu neque messorum corpora nuda vides. nec tibi pampineas autumnus porrigit uvas: cuncta sed inmodicum tempora frigus habet, habent: habet s  tu glacie freta vincta tenes, vides et in aequore piscis inclusus tecta saepe natavit aqua. nec tibi sunt fontes, laticis nisi paene marini, qui potus dubium sistat alatne sitim, rara, neque haec felix, in apertis eminet arvis arbor, et in terra est altera forma maris.  non avis obloquitur, silvis nisi siqua remota nisi silvis siqua remotis corr. Ehwald aequoreas rauco gutture potat aquas, tristia per vacuos horrent absinthia campos, conveniensque suo messis amara loco.  adde metus, et quod murus pulsatur ab hoste, tinctaque mortifera tabe sagitta madet, quod procul haec regio est et ab omni devia cursu, nec pede quo quisquam nec rate tutus eat. non igitur mirum, finem quaerentibus horum altera si nobis usque rogatur humus. te magis est mirum non hoc evincere, coniunx, inque meis lacrimas posse tenere malis,  quid facias, quaeris? quaeras hoc scilicet ipsum, invenies, vere si reperire voles. velle parum est: cupias, ut re potiaris, oportet, et faciat somnos haec tibi cura breves, velle reor multos: quis enim mihi tam sit iniquus. optet ut exilium pace carere meum? pectore te toto cunctisque incumbere nervis et niti pro me nocte dieque decet. utque iuvent alii, tu debes vincere amicos, uxor, et ad partis prima venire tuas. magna tibi imposita est nostris persona libellis: coniugis exemplum diceris esse bonae.  hanc cave degeneres, ut sint praeconia nostra vera, vide famae quod tuearis opus. ut nihil ipse querar, tacito me fama queretur, quae debet, fuerit ni tibi cura mei, exposuit memet populo Fortuna videndum, et plus notitiae, quam fuit ante, dedit.  notior est factus Capaneus a fulminis ictu . notus humo mersis Amphiaraus equis, si minus errasset, notus minus esset Ulixes: magna Philoctetae vulnere fama suo est.  si locus est aliquis tanta inter nomina parvis, nos quoque conspicuos nostra ruina facit, nec te nesciri patitur mea pagina, qua non inferius Coa Bittide bit tibi de etc. corr. Merkel nomen habes,  quicquid ages igitur, scaena spectabere magna, et pia non paucis parvis testibus uxor eris. crede mihi, quotiens laudaris carmine nostro, qui legit has laudes, an mereare rogat, utque favere reor plures virtutibus istis, sic tua non paucae carpere facta volent.  quarum tu praesta ne livor dicere possit  ”haec est pro miseri lenta salute viri.“  cumque ego deficiam, nec possim ducere currum, fac tu sustineas debile sola iugum. ad medicum specto venis fugientibus aeger: ultima pars animae dum mihi restat, ades; quodque ego praestarem, si te magis ipse valerem, id mihi, cum valeas fortius ipsa, refer. exigit hoc socialis amor foedusque maritum: moribus hoc, coniunx, exigis ipsa tuis.  hoc domui debes, de qua censeris, ut illam non magis officiis quam probitate colas, cuncta licet facias, nisi eris laudabilis uxor, non poterit credi Marcia culta tibi.  nec sumus indigni: nec, si vis vera fateri, debetur meritis gratia nulla meis. redditur illa quidem grandi cum faenore nobis, nec te, si cupiat, laedere rumor habet, sed tamen hoc factis adiunge prioribus unum, pro nostris ut sis ambitiosa malis. ut minus infesta iaceam regione labora, clauda nec officii pars erit ulla tui. magna peto, sed non tamen invidiosa roganti: utque ea non teneas, tuta repulsa tua est. nec mihi suscense, succense totiens, si carmine nostro, quod facis, ut facias, teque imitere, rogo. fortibus adsuevit tubicen prodesse, suoque dux bene pugnantis incitat ore viros. nota tua est probitas testataque tempus in omne; sit virtus etiam non probitate minor.  non tibi Amazonia est pro me sumenda securis, aut excisa levi pelta gerenda manu. numen adorandum est, non ut mihi fiat amicum, sed sit ut iratum, quam fuit ante, minus. gratia si nulla est, lacrimae tibi gratia fient. hac potes aut nulla parte movere deos. quae tibi ne desint, bene per mala nostra cavetur : meque viro flendi copia dives adest; utque meae res sunt, omni, puto, tempore flebis. has fortuna tibi nostra ministrat ministret opes.  si mea mors redimenda tua, quod abominor, esset, Admeti coniunx, quam sequereris, erat. aemula Penelopes fieres, si fraude pudica instantis velles fallere nupta procos.  si comes extincti Manes sequerere mariti, esset dux facti Laodamia tui. Iphias ante oculos tibi erat ponenda volenti corpus in accensos mittere forte rogos. morte nihil opus est, nihil Icariotide tela. Caesaris est coniunx ore precanda tuo, quae praestat virtute sua, ne prisca vetustas laude pudicitiae saecula nostra premat:  quae Veneris formam, mores Iunonis habendo sola est caelesti digna reperta toro. quid trepidas et adire times? non impia Procne  filiave Aeëtae voce movenda tua est, nec nurus Aegypti, nec saeva Agamemnonis uxor, Scyllaque, quae Siculas inguine terret aquas, Telegonive parens vertendis nata figuris, nexaque nodosas angue Medusa comas, femina sed princeps, in qua Fortuna videre se probat et caecae crimina falsa tulit: qua nihil in terris ad finem solis ab ortu clarius excepto Caesare mundus habet, eligito tempus captatum saepe rogandi, exeat adversa ne tua navis aqua. non semper sacras reddunt oracula sortis, ipsaque non omni tempore fana patent, cum status urbis erit, qualem nunc auguror esse, et nullus populi contrahet ora dolor, cum domus Augusti, Capitoli more colenda, laeta, quod est et sit, plenaque pacis erit, tum tibi di faciant adeundi copia fiat, profectura aliquid tum tua verba putes.  siquid aget maius, differ tua coepta caveque spem festinando praecipitare meam. nec rursus iubeo dum sit vacuissima quaeras: corporis ad curam vix vacat illa sui. omnia ........... per rerum turbam tu quoque oportet eas.  cum tibi contigerit vultum Iunonis adire, fac sis personae, quam tueare, memor. nec factum defende meum; mala causa silenda est. nil nisi sollicitae sint tua verba preces,  tum lacrimis demenda mora est, summissaque terra terrae ad non mortalis brachia tende pedes. tum pete nil aliud, saevo nisi ab hoste recedam; hostem Fortunam sit satis esse mihi. plura quidem subeunt, sed conturbata sunt turbata: conturbata s timore haec quoque vix poteris voce tremente loqui.  suspicor hoc damno fore non tibi. sentiet illa te maiestatem pertimuisse suam. nec, tua si fletu scindentur verba, nocebit: interdum lacrimae pondera vocis habent, lux etiam coeptis facito bona talibus adsit horaque conveniens auspiciumque favens. sed prius imposito sanctis altaribus igni tura fer ad magnos vinaque pura deos. e quibus ante omnis Augustum numen adora progeniemque piam participemque tori.  sint utinam mites solito tibi more tuasque non duris lacrimas vultibus aspiciant.  
Quam legis a nobis missam tibi. Cotta, salutem, missa sit ut vere pervenitque, precor. namque meis sospes multum cruciatibus aufers, atque utque sit in sit in] ut sit vel sit ut nobis pars bona salva facis.  cumque labent aliqui iactataque vela relinquant, tu lacerae remanes ancora sola rati.  grata tua est igitur pietas, ignoscimus illis, qui cum Fortuna terga dedere fugae,  cum feriant unum, non unum fulmina terrent, iunctaque percusso turba pavere solet:  cumque dedit paries venturae signa ruinae, sollicito vacuus fit locus ille metu. quis non e timidis aegri contagia vitat, vicinum metuens ne trahat inde malum?  me quoque amicorum nimio terrore metuque, non odio, quidam destituere mei. non illis pietas, non officiosa voluntas defuit: adversos extimuere deos. utque magis cauti possunt timidique videri,  sic appellari non meruere mali. aut aut] ut vel at vel et meus excusat caros ita candor amicos, utque habeant de me crimina nulla, favet, sint hi contenti venia, iactentque sientque vel signentque vel fugiantque corr. Korn licebit purgari factum me quoque teste suum.  pars estis pauci melior, qui rebus in artis ferre mihi nullam turpe putastis opem. tunc igitur meriti morietur gratia vestri, cum cinis absumpto corpore factus ero.  fallor, et illa meae superabit tempora vitae, si tamen a memori posteritate legar. corpora debentur maestis exsanguia bustis: effugiunt structos nomen honorque rogos. occidit et Theseus et qui comitavit Oresten: sed tamen in laudes vivit uterque suas. vos etiam seri laudabunt saepe nepotes, claraque erit scriptis gloria vestra meis. hic quoque Sauromatae iam vos novere Getaeque, et tales animos barbara turba probat, eumque ego de vestra nuper probitate referrem (nam didici Getice Sarmaticeque loqui), forte senex quidam, coetu cum staret in illo, reddidit ad nostros talia verba sonos : ""nos quoque amicitiae nomen, bone, novimus hospes, quos procul a vobis Pontus et Hister Pontus et Hister] barbarus ister, etc. habet.  est locus in Scythia, Tauros dixere priores, qui Getica longe non ita distat humo. hac ego sum terra (patriae nec paenitet) ortus: consortem Phoebi gens colit illa deam. templa manent hodie vastis innixa columnis, perque quater denos itur in illa gradus, fama refert illic signum caeleste fuisse; quoque minus dubites, stat basis orba dea; araque, quae fuerat natura candida saxi, decolor adfuso tincta cruore rubet.  femina sacra facit taedae non nota iugali, quae superat Scythicas nobilitate nurus, sacrifici genus est, sic instituere parentes, advena virgineo caesus ut ense cadat.  regna Thoans habuit Maeotide clarus in ora, nec fuit Euxinis notior alter aquis. sceptra tenente illo liquidas fecisse per auras nescioquam dicunt Iphigenian iter. quam levibus ventis sub nube per aethera aequora vel aera: aethera s vectam creditur his Phoebe deposuisse locis.  praefuerat templo multos ea rite per annos, invita peragens tristia sacra manu: cum duo velifera iuvenes venere carina presseruntque suo litora nostra pede. par fuit his aetas et amor, quorum alter Orestes,  alter erat Pylades alter et est pilades vel et pylades alter : nomina fama tenet, protinus inmitem Triviae ducuntur ad aram, evincti geminas ad sua terga manus, spargit aqua captos lustrali Graia sacerdos, ambiat ut fulvas infula longa comas. dumque parat sacrum, dum velat tempora vittis, dum tardae causas invenit ipsa morae, non ego crudelis, iuvenes, (ignoscite) dixit sacra suo facio barbariora loco. ritus is est gentis, qua vos tamen urbe venitis? quodve parum fausta puppe petistis iter?'  dixit, et audito patriae pia nomine virgo consortes urbis comperit esse suae. alter ut e vobis inquit cadat hostia sacris, ad patrias sedes nuntius alter eat.  ire iubet Pylades carum periturus Oresten; hic negat, inque vices pugnat uterque mori. extitit hoc unum, quo non convenerit illis: cetera par pars corr. Naugerius concors et sine lite fuit. dum peragunt pulchri iuvenes certamen amoris ad fratrem scriptas exarat illa notas.  ad fratrem mandata dabat, cuique illa dabantur (humanos casus aspice!) frater erat. nec mora, de templo rapiunt simulacra Dianae, clamque per inmensas puppe feruntur aquas.  mirus amor iuvenum . quamvis abiere tot anni, in Scythia magnum nunc quoque nomen habent,"" fabula narrata est postquam vulgaris ab illo, laudarunt omnes facta piamque fidem, scilicet hac etiam, qua nulla ferocior ora est, nomen amicitiae barbara corda movet, quid facere Ausonia geniti debetis in urbe, cum tangant duros diros talia facta Getas? adde quod est animus semper tibi mitis, et altae  indicium mores nobilitatis habent,  quos Volesus patrii cognoscat nominis auctor, quos Numa maternus non neget esse suos. adiectique probent genetiva ad nomina agnomina Cottae, si tu non esses, interitura domus, digne vir hac serie, lapso lasso succurrere amico conveniens istis moribus esse puta. 
Si vacat exiguum profugo dare tempus amico, o sidus Fabiae, Maxime, gentis, ades, dum tibi quae vidi refero, seu corporis umbra seu veri species seu fuit ille sopor.  nox erat et bifores intrabat luna fenestras, mense fere medio quanta nitere solet. publica me requies curarum somnus habebat, fusaque erant toto languida membra toro,  cum subito pinnis agitatus inhorruit aer, et gemuit parvo mota fenestra sono. territus in cubitum relevo mea membra sinistrum, pulsus et e trepido pectore somnus abit. stabat Amor, vultu non quo prius esse solebat, fulcra tenens laeva tristis acerna manu, nec torquem collo, nec habens crinale capillo, nec bene dispositas comptus, ut ante, comas,  horrida pendebant molles super ora capilli, et visa est oculis horrida pinna meis, qualis in aeriae tergo solet esse columbae, tractatam multae quam tetigere manus. hunc simul agnovi, neque enim mihi notior alter, talibus adfata est libera lingua sonis:  "" o puer, exilii decepto causa magistro, quem fuit utilius non docuisse mihi, huc quoque venisti, pax est ubi tempore nullo, et coit adstrictis barbarus Hister aquis? quae tibi causa viae, nisi uti mala nostra videres? quae sunt, si nescis, invidiosa tibi. tu mihi dictasti iuvenalia carmina primus:  apposui senis te duce quinque pedes,  nec me Maeonio consurgere carmine nec me dicere magnorum passus es acta ducum,  forsitan exiguas, aliquas tamen, arcus et ignes ignis ingenii vires comminuere mei.  namque ego dum canto tua regna tuaeque parentis in nullum mea mens grande vacavit opus, nec satis hoc fuerat, stulto stultus quoque carmine feci, Artibus ut posses non rudis esse meis. pro quibus exilium misero est mihi reddita merces, id quoque in extremis et sine pace locis.  at non Chionides Eumolpus in Orphea talis, in Phryga nec Satyrum talis Olympus erat, praemia nec Chiron ab Achille talia cepit, Pythagoraeque ferunt non nocuisse Numam.  nomina neu referam longum collecta per aevum, discipulo perii solus ab ipse meo. dum damus arma tibi, dum te, lascive, docemus, haec te discipulo dona magister habet, scis tamen, et liquido iuratus dicere possis,  non ine legitimos sollicitasse toros. scripsimus haec illis, quarum nec vitta pudicos contingit crines nec stola longa pedes, dic, precor, ecquando didicisti fallere nuptas, et facere incertum per mea iussa genus?  an sit ab his omnis rigide summota libellis, quam lex furtivos arcet habere viros? quid tamen hoc prodest, vetiti si lege severa credor adulterii composuisse notas? at tu, sic habeas ferientes cuncta sagittas, sic numquam rapido lampades igne vacent, sic regat imperium terrasque coerceat omnis Caesar, ab Aenea qui tibi fratre tuus,tuus] nepos effice, sit nobis non inplacabilis ira, meque loco plecti commodiore velit.  haec ego visus eram puero dixisse volucri, hos visus nobis ille dedisse sonos . per mea tela, faces, et per mea tela, sagittas, per matrem iuro Caesareumque caput, nil nisi concessum nos te didicisse magistro, Artibus et nullum crimen inesse tuis.  utque hoc, sic utinam defendere cetera possem posses! scis aliud, quod te laeserit, esse, magis,  quicquid id est (neque enim debet dolor ipse referri, nec potes a culpa dicere abesse tua) tu licet erroris sub imagine crimen obumbres, non gravior merito iudicis vindicis ira fuit. ut tamen aspicerem consolarerque iacentem, lapsa per inmensas est mea pinna vias. haec loca tum primum vidi, cum matre rogante Phasias est telis fixa puella meis. quae nunc cur iterum post saecula longa revisam, tu facis, o castris miles amice meis. pone metus igitur: mitescet Caesaris ira, et veniet votis mollior hora tuis.  neve moram timeas, tempus, quod quaerimus, instat, cunctaque laetitiae plena triumphus habet, dum domus et nati, dum mater Livia gaudet, dum gaudes, patriae magne ducisque pater, dum sibi gratatur populus, totamque per urbem omnis odoratis ignibus ara calet, dum faciles aditus praebet venerabile templum, templum] tempus vel numen sperandum est nostras posse valere preces, dixit, et aut ille est tenues dilapsus in auras, coeperunt sensus aut vigilare mei.  si dubitem, faveas quin his, o Maxime, dictis, Memnonio cycnos esse colore putem, sed neque mutatur fuscatur nigra pice lacteus humor, nec, quod erat candens, fit terebinthus ebur.  conveniens animo genus est tibi, nobile namque pectus et Herculeae simplicitatis habes, livor, iners vitium, mores non exit in altos, utque latens ima vipera serpit humo. mens tua sublimis supra genus eminet ipsum, grandius ingenio nec tibi nomen inest.  ergo alii noceant miseris optentque timeri, tinctaque mordaci spicula felle gerant: at tua supplicibus domus est adsueta iuvandis, in quorum numero me, precor, esse velis.  
Haec tibi non vanam portantia verba salutem Naso Tomitana mittit ab urbe tuus, utque suo faveas mandat, Rufine, Triumpho, in vestras venit si tamen ille manus.  est opus exiguum vestrisque paratibus inpar: quale tamen cumque est, ut tueare, rogo. firma valent per se, nullumque Machaona quaerunt. ad medicam dubius confugit aeger opem. non opus est magnis placido lectore poetis:  quamlibet quemlibet corr. s invitum difficilemque tenent, nos, quibus ingenium longi minuere labores, aut etiam nullum forsitan ante fuit, viribus infirmi, vestro candore valemus: quem quod mihi si demas, omnia rapta putem.  cunctaque cum mea sint propenso nixa favore, praecipuum veniae ius habet ille liber.  spectatum vates alii scripsere triumphum; est aliquid memori visa notare manu. nos ea vix avidam vulgo captata per aurem scripsimus, atque oculi fama fuere mei. scilicet adfectus similes, aut impetus idem rebus ab auditis conspicuisque venit! nec nitor argenti, quem vos vidistis, et auri quod mihi defuerit, purpuraque illa, queror: sed loca, sed gentes formatae mille figuris nutrissent carmen proeliaque ipsa meum, et regum vultus, certissima pignora mentis, mentis] gentis iuvissent aliqua forsitan illud opus. plausibus ex ipsis populi laetoque favore ingenium quodvis incaluisse potest: tamque ego sumpsissem tali clamore vigorem, quam rudis audita miles ad arma tuba. pectora sint nobis nivibus glacieque licebit atque hoc, quem patior, frigidiora loco, illa ducis facies in curru stantis eburno excuteret frigus sensibus omne meis. his ego defectus dubiisque auctoribus usus ad vestri venio iure favoris opem. nec mihi nota ducum nec sunt mihi nota locorum nomina, materiam non habuere manus. pars quota de tantis rebus, quam fama referre aut aliquis nobis scribere posset, erat? quo magis, o lector, debes ignoscere, si quid erratum est illic praeteritumve mihi.  adde quod assidue domini meditata querellas ad laetum carmen vix mea versa lyra est. vix bona post tanto quaerenti verba subibant, et gaudere aliquid res mihi visa nova est.  utque reformidant insuetum lumina solem, sic ad laetitiam mens mea segnis erat. est quoque cunctarum novitas carissima calidissima rerum, gratiaque officio, quod mora tardat, abest, cetera certatim de magno scripta triumpho iam pridem populi suspicor ore legi.  illa bibit sitiens lector, mea pocula plenus:  illa recens pota est, nostra tepebit aqua. non ego cessavi, nec fecit inertia serum! ultima me vasti sustinet ora freti. dum venit huc rumor properataque carmina fiunt factaque eunt ad vos, annus abisse potest. nec minimum refert, intacta rosaria primus, an sera carpas paene relicta manu. quid mirum, lectis exhausto floribus horto, si duce non facta est digna corona tuo suo corr. Owen?  deprecor hoc haec vel o: vatum vates contra sua carmina ne quis dicta putet! pro se Musa locuta mea est. sunt mihi vobiscum communia sacra, poetae, in vestro miseris si licet esse choro, magnaque pars animae mecum vixistis, amici: hac ego vos absens nunc quoque parte colo. sint igitur vestro mea commendata favore carmina, non possum pro quibus ipse loqui, scripta placent a morte fere, quia laedere vivos livor et iniusto carpere dente solet.  si genus est mortis male vivere, terra moratur, et desunt fatis sola sepulchra meis.  denique opus curae culpetur ut undique nostrae, officium nemo qui reprehendit erit. ut desint vires, tamen est laudanda voluntas: hac ego contentos auguror esse deos. haec facit ut veniat pauper quoque gratus ad aras, et placeat caeso non minus agna bove. res quoque tanta fuit, quantae subsistere summo Aeneadum enidos vel aenidos vel aeneidos corr. Ehwald vati grande fuisset onus.  ferre etiam molles elegi tam vasta triumphi pondera disparibus non potuere rotis, quo pede nunc utar, dubia est sententia nobis : alter enim de te, Rhene, triumphus adest, inrita motorum votorum corr. Heinsius non sunt praesagia vatum .  danda Iovi laurus, dum prior illa viret. nec mea verba legis, qui sum summotus ad Histrum. non bene pacatis flumina pota Getis: ista dei vox est, deus est in pectore nostro, haec duce praedico vaticinorque deo.  quid cessas currum pompamque parare triumphis, Livia? dant nullas iam tibi bella moras. perfida damnatas Germania proicit hastas. iam pondus dices omen habere meum. crede, brevique fides aderit, geminabit honorem filius, et iunctis, ut prius, ibit equis. prome, quod inicias umeris victoribus, ostrum: ipsa potest solitum nosse corona caput: scuta sed et galeae gemmis radientur et auro, stentque super vinctos iunctos vel victos trunca tropaea viros:   oppida turritis cingantur eburnea muris, fictaque res vero more putetur agi. squalidus inmissos fracta sub harundine crines Rhenus et infectas sanguine portet aquas, barbara iam capti poscunt insignia reges textaque fortuna divitiora sua, et quae praeterea virtus invicta tuorum saepe parata tibi, saepe paranda facit, di, quorum monitu sumus eventura locuti, verba, precor, celeri nostra probate fide. 
Quam legis, unde tibi mittatur epistula, quaeris? hinc, ubi caeruleis iungitur Hister aquis, ut regio dicta est, succurrere debet et auctor, laesus ab ingenio Naso poeta suo.  qui tibi, quam mallet praesens adferre salutem, mittit ab hirsutis, Maxime Cotta, Getis. legimus, o iuvenis patrii non degener oris, dicta tibi pleno verba diserta foro. quae quamquam lingua mihi sunt properante per horas lecta satis multas, pauca fuisse queror. plura sed haec feci relegendo saepe, nec umquam non mihi, quam primo, grata fuere magis, cumque nihil nihil] sua totiens lecta lecta] nihil e dulcedine perdant, viribus illa suis, non novitate, placent.  felices quibus haec ipso cognoscere in actu et tam facundo contigit ore frui! nam, quamquam sapor est adlata dulcis in unda, gratius ex ipso fonte bibuntur aquae.  et magis adducto pomum decerpere ramo quam de caelata sumere lance iuvat. at nisi peccassem, nisi me mea Musa fugasset, quod legi, tua vox exhibuisset opus, utque fui solitus, sedissem forsitan unus de centum iudex in tua verba viris,  maior et implesset praecordia nostra voluptas, cum traherer dictis adnueremque tuis. quem quoniam fatum patria vobisque nobis patriaque vel patria nobisque relictis inter inhumanos maluit esse Getas, quod licet, ut videar tecum magis esse, legenda legendo vel loquendo corr. Burmann saepe, precor, studii pignora mitte tui, exemploque meo, nisi dedignaris id ipsum, utere, quod nobis rectius ipse dares, namque ego, qui perii iam pridem, Maxime, vobis, ingenio nitor non periisse meo.  redde vicem, nec rara tui monimenta laboris accipiant nostrae, grata futura, manus, dic tamen, o iuvenis studiorum plene meorum, ecquid ab his ipsis admoneare mei. ecquid, ubi aut recitas factum modo carmen amicis, aut, quod saepe soles, exigis ut recitent, quaeror, ut ut]et interdum tua mens, oblita quid absit, nescio quid certe sentit abesse sui, utque loqui multum de me praesente solebas, nunc quoque Nasonis nomen in ore tuo est?  ipse quidem Getico peream violatus ab arcu  (et sit periuri quam prope poena, vides) te nisi momentis video paene omnibus absens. gratia quod quod] dis vel sit menti quolibet ire licet.  hac ubi perveni nulli cernendus in urbem, saepe loquor tecum, saepe loquente fruor. tum mihi difficile est, quam sit bene, dicere, quamque candida iudiciis illa sit hora meis. tum me, siqua fides, caelesti sede receptum cum fortunatis suspicor esse deis.  rursus ubi huc redii, caelum superosque relinquo, a Styge nec longe Pontica distat humus, unde ego si fato nitor prohibente reverti, spem sine profectu. Maxime, tolle mihi. 
Naso suo (posuit nomen quam quam] cui paene!) sodali mittit ab Euxinis hoc breve carmen aquis, at si cauta parum scripsisset dextra quis esses, forsitan officio parta querella foret.  cur tamen, hoc aliis tutum credentibus, unus, appellent ne te carmina nostra, rogas? quanta sit in media clementia Caesaris ira, si nescis, ex me certior esse potes. huic ego, quam patior, nil possem demere poenae, si iudex meriti cogerer esse mei. non vetat ille sui quemquam meminisse sodalis, nec prohibet tibi me scribere teque mihi. nec scelus admittas, si consoleris amicum, mollibus et verbis aspera fata leves.  cur, dum tuta times, facis ut reverentia talis fiat in Angustos invidiosa deos? fulminis adflatos interdum vivere telis vidimus et refici, non prohibente Iove.  nec, quia Neptunus navem lacerarat Ulixis,  Leucothea nanti ferre negavit opem. crede mihi, miseris caelestia numina parcunt, nec semper laesos et sine fine premunt. principe nec nostro deus est moderatior ullus:  Iustitia vires temperat ille suas. nuper eam Caesar facto de marmore templo,  iampridem posuit mentis in aede suae. Iuppiter in multos temeraria fulmina torquet, qui poenam culpa non meruere pati. obruent eum tot saevis deus aequoris undis, ex illis mergi pars quota digna fuit? cum pereant acie fortissima quaeque, vel ipso iudice delectus dilectus Martis iniquus erit. at si forte velis in nos inquirere, nemo est qui se, quod patitur, commeruisse neget.  adde quod extinctos vel aqua vel Marte vel igni nulla potest iterum restituisse dies. restituit multos aut poenae parte levavit Caesar: et in multis me, precor, esse velit,  at tu, cum tali populus sub principe simus, adloquio profugi credis inesse metum? forsitan haec domino Busiride iure timeres, aut solito clausos urere in aere viros, desine mitem animum vano infamare timore,  saeva quid in placidis saxa vereris aquis?  ipse ego quod primo scripsi sine nomine vobis, vix excusari posse mihi videor, sed pavor attonito rationis ademerat usum, cesserat omne novis consiliumque malis,  fortunamque meam metuens, non vindicis inani, terrebar titulo nominis ipse mei. hactenus admonitus memori concede poëtae sodali ponat ut in chartis nemina cara suis. turpe erit ambobus, longo mihi proximus usu si nulla libri parte legere mei.  ne tamen iste metus somnos tibi rumpere possit, non ultra, quam vis, officiosus ero, teque tegam, qui sis, nisi cum permiseris ipse: cogetur nemo munus habere meum. tu modo, quem poteras vel aperte tutus amare, si res est anceps ista, latenter ama. 
Verba mihi desunt eadem tam saepe roganti, iamque pudet vanas fine carere preces. taedia consimili fieri de carmine vobis, quidque petam cunctos edidicisse reor.  nostraque quid portet iam nostis epistula, quamvis cera charta sit a vinclis non labefacta suis. suis] meis  ergo mutetur scripti sententia nostri, ne totiens contra, quam rapit amnis, eam. quod bene de vobis speravi, ignoscite, amici: talia peccandi iam mihi finis erit. nec gravis uxori dicar: quae scilicet in me quam proba tam timida est experiensque parum. hoc quoque, Naso, feres: etenim peiora tulisti. iam tibi sentiri sarcina nulla potest.  ductus ab armento taurus detrectat detrectet aratrum, subtrahit subtrahat et duro colla novella iugo:  nos, quibus adsuevit fatum crudeliter uti, ad mala iam pridem non sumus ulla rudes, venimus in Geticos fines: moriamur moriemur in illis, Parcaque ad extremum qua mea coepit eat. spem iuvat amplecti—quae non iuvat inrita semper— et, fieri cupias siqua, futura putes:  proximus huic gradus est bene desperare salutem, seque semel vera scire perisse fide.  curando fieri quaedam maiora videmus vulnera, quae melius non tetigisse fuit. mitius ille perit, subita qui mergitur unda, quam sua qui tumidis brachia lassat iactat vel pulsat aquis,  cur ego concepi Scythicis me posse carere finibus et terra prosperiore frui? cur aliquid de me speravi lenius umquam? an fortuna mihi sic mea nota fuit? torqueor en gravius, repetitaque forma locorum exilium renovat triste recensque facit.  est tamen utilius, studium cessare meorum, quam, quas admorint, non valuisse preces, magna quidem res est, quam quam] sed non audetis, amici: sed si quis peteret, qui dare vellet, erat. dummodo non nobis vobis hoc Caesaris ira negant, fortiter Euxinis inmoriemur aquis. 
Quae tibi quaerebam memorem testantia curam dona Tomitanus mittere posset ager.  dignus es argento, fulvo quoque dignior auro, sed te, cum donas, ista iuvare solent.  nec tamen haec loca sunt ullo pretiosa metallo: hostis ab agricola vix sinit illa fodi. purpura saepe tuos fulgens praetexit amictus. sed non Sarmatico tingitur illa mari. vellera dura ferunt pecudes, et Palladis uti arte Tomitanae non didicere nurus, femina pro lana Cerealia munera frangit, suppositoque gravem vertice portat aquam. non hic pampineis amicitur vitibus ulmus, nulla premunt ramos pondere poma suo. suos  tristia deformes pariunt absinthia campi, terraque de fructu quam sit amara docet. nil igitur tota Ponti regione sinistri, quod mea sedulitas mittere posset, erat. clausa tamen misi Scythica tibi tela pharetra: hoste precor fiant illa cruenta tuo. hos habet haec calamos, hos haec habet ora libellos, haec viget in nostris. Maxime, Musa locis! quae quamquam misisse pudet, quia parva videntur, tu tamen haec, quaeso, consule missa boni. 
Quod sit in his eadem sententia, Brute, libellis, carmina nescio quem carpere nostra refers : nil nisi me terra fruar ut propiore rogare, et quam sim denso cinctus ab hoste loqui.  o, quam de multis vitium reprehenditur unum! hoc peccat solum si mea Musa, bene est.  ipse ego librorum video delicta meorum, cum sua plus iusto carmina quisque probet, auctor opus laudat: sic forsitan Agrius olim Thersiten facie dixerit esse bona. iudicium tamen hic nostrum non decipit error, nec, quicquid genui, protinus illud amo. cur igitur, si me videam delinquere, peccem, et patiar scripto crimen inesse, rogas?  non eadem ratio est sentire et demere morbos; sensus inest cunctis, tollitur arte malum, saepe aliquod verbum cupiens mutare reliqui, iudicium vires destituuntque meum. saepe piget (quid enim dubitem tibi vera fateri) corrigere et longi ferre laboris onus. scribentem iuvat ipse labor favor minuitque laborem, cumque suo crescens pectore fervet opus. corrigere ut et vel at: ut Burmann res est tanto magis ardua quanto magnus Aristarcho maior Homerus erat, sic animum lento curarum frigore laedit et et] ut cupidi cursus frena retentat equi. atque ita di mites minuant mihi Caesaris iram, ossaque pacata nostra tegantur humo, ut mihi conanti nonnumquam intendere curas fortunae species obstat acerba meae, vixque mihi videor, faciam qui qui] quod vel cum carmina, sanus, inque feris curem corrigere illa Getis. nil tamen e scriptis magis excusabile nostris, quam sensus cunctis paene quod unus inest.  laeta fere laetus cecini, cano tristia tristis. conveniens operi tempus utrumque suo est.  quid nisi de vitio scribam regionis amarae, utque loco moriar commodiore precer? eum totiens eadem dicam, vix audior ulli, verbaque profectu dissimulata carent. et tamen haec eadem cum sint, non scripsimus scribimus vel scribitur isdem, unaque per plures vox mea temptat opem. an, ne bis sensum lector reperiret eundem, unus amicorum. Brute, rogandus eras erat?  non fuit hoc tanti, confesso ignoscite, docti: vilior est operis fama salute mea. denique materiam, quam quam] cum Bentley quis sibi fluxerit ipse, arbitrio variat multa poeta suo. Musa mea est index nimium quoque vera malorum. atque incorrupti pondera testis habet. nec liber ut fieret, sed uti sua cuique daretur littera, propositum curaque nostra fuit. postmodo collectas utcumque sine ordine iunxi: hoc opus electum ne mihi forte putes.  da veniam scriptis, quorum non gloria nobis causa, sed utilitas officiumque fuit. 
Accipe, Pompei, deductum carmen ab illo, debitor est vitae qui tibi, Sexte, suae. qui seu non prohibes a me tua nomina poni, accedet meritis haec quoque summa tuis: sive trahis vultus, equidem peccasse fatebor, delicti tamen est causa probanda mei. non potuit mea mens, quin esset grata, teneri. sit precor officio non gravis ira pio. o,o] di quotiens ego sum libris mihi visus in in] ab istis  impius, in nullo quod legerere loco! o, quotiens, alii cum vellem scribere, nomen rettulit in ceras inscia dextra tuum! ipse mihi placuit mendis in talibus error, et vix invita facta litura manu est, ""viderit! ad summam "" dixi "" licet ipse queratur! hanc hanc] a, i.e. a! pudet offensam non meruisse prius.""  da mihi, siquid ea est, hebetantem pectora Lethen. oblitus potero non tamen esse tui. idque sinas oro, nec fastidita repellas verba, nec officio crimen inesse putes, et levis haec meritis referatur gratia tantis: si minus, invito te quoque gratus ero.  numquam pigra fuit nostris tua gratia rebus, nec mihi munificas arca negavit opes.  nunc quoque nil subitis clementia territa fatis auxilium vitae fertque feretque vel refertque vel referta feretque meae. unde rogas forsan fiducia tanta futuri sit mihi? quod fecit, quisque tuetur opus. ut Venus artificis labor est et gloria Coi, aequoreo madidas quae premit imbre comas: arcis ut Actaeae vel eburna vel aerea aenea: aerea s custos bellica Phidiaca stat dea facta manu: vindicat ut Calamis laudem, quos fecit, equorum: ut similis verae vacca Myronis opus:  sic ego pars rerum non ultima, Sexte, tuarum tutelaeque feror munus opusque tuae. 
Quod legis, o vates magnorum maxime regum, venit ab intonsis usque, Severe, Getis: cuius adhuc nomen nostros tacuisse libellos, si modo permittas dicere vera, pudet.  orba tamen numeris cessavit epistula numquam ire per alternas officiosa vices, carmina sola tibi memorem testantia curam non data sunt. quid enim, quae facis ipse, darem? quis mel Aristaeo, quis Baccho vina Falerna, Triptolemo fruges, poma det Alcinoo? fertile pectus habes, interque Helicona colentes uberius nulli provenit ista seges.  mittere ad hunc carmen, frondes erat addere silvis haec mihi cunctandi causa. Severe, fuit.  nec tamen ingenium nobis respondet, ut ante, sed siccum sterni vomere litus aro. scilicet ut limus venas excaecat venas excaecat] cum venas cecat in undis, laesaque suppresso fonte resistit aqua, pectora sic mea sunt limo vitiata malorum, et carmen vena pauperiore fluit. si quis in hac ipsum terra posuisset Homerum, esset, crede mihi, factus et ille Getes. da veniam fasso, studiis quoque frena remisi, ducitur et digitis littera rara meis.  impetus ille sacer, qui vatum pectora nutrit, qui prius in nobis esse solebat, abest, vix venit ad partes, vix sumptae Musa tabellae inponit pigras paene coacta manus, parvaque, ne dicam scribendi nulla voluptas est mihi, nec numeris nectere verba iuvat, sive quod hinc fructus adeo non cepimus ullos, principium nostri res sit ut ista mali: sive quod in tenebris numerosos ponere gestus,gressus s quodque legas nulli scribere carmen, idem est. excitat auditor studium, laudataque virtus crescit, et inmensum gloria calcar habet. hic mea cui recitem nisi flavis scripta Corallis, quasque alias gentes barbarus Hister habet? sed quid solus agam, quaque infelicia perdam  otia materia surripiamque diem? nam quia nec vinum, nec me tenet alea fallax, per quae clam tacitum tempus abire solet, nec me, quod cuperem, si per fera bella liceret, oblectat cultu terra novata suo,  quid, nisi Pierides, solacia frigida, restant, non bene de nobis quae meruere deae? at tu, cui bibitur felicius Aonius fons, utiliter studium quod tibi cedit ama, sacraque Musarum merito cole, quodque legamus, huc aliquod curae mitte recentis opus. 
Conquerar, an taceam? ponam sine nomine crimen, an notum qui sis omnibus esse velim? nomine non utar, ne commendere querella, quaeraturque tibi carmine fama meo.  dum mea puppis erat valida fundata carina, qui mecum velles currere, primus eras. nunc, quia contraxit vultum Fortuna, recedis, auxilio postquam scis opus esse tuo. dissimulas etiam, nec me vis nosse videri, quisque sit, audito nomine, Naso, rogas, ille ego sum, quamquam non vis audire, vetusta paene puer puero iunctus amicitia: ille ego, qui primus tua seria nosse solebam et tibi iucundis primus adesse iocis: ille ego convictor densoque domesticus usu, ille ego iudiciis unica Musa tuis. ille ego sum, qui nunc an vivam, perfide, nescis, cura tibi de quo quaerere nulla fuit. sive fui numquam carus, simulasse fateris: seu non fingebas, inveniere levis. aut age, dic aliquam, quae te mutaverit, iram: nam nisi iusta tua est, iusta querella mea est.  quod te nunc crimen similem quae te consimilem res nunc (non) vetat esse priori? an crimen, coepi quod miser esse, vocas?  si mihi rebus opem nullam factisque ferebas, venisset verbis charta notata tribus. vix equidem credo, sed et sed et] subito insultare iacenti te mihi nec verbis parcere fama refert. quid facis, a! demens? cur, si Fortuna recedat, recedit: recedat s naufragio lacrimas eripis ipse tuo? haec dea non stabili, quam sit levis, orbe fatetur, quae summum dubio sub pede semper habet, quolibet est folio, quavis incertior aura: par illi levitas, improbe, sola tua est.  omnia sunt hominum tenui pendentia filo,  et subito casu quae valuere, ruunt,  divitis audita est cui non opulentia Croesi? nempe tamen vitam captus ab hoste tulit, ille Syracosia modo formidatus in urbe vix humili duram reppulit arte famem,  quid fuerat Magno maius? tamen ille rogavit summissa fugiens voce clientis opem. cuique viro totus terrarum paruit orbis,  om. optimi codd.  ille Iugurthino clarus Cimbroque triumpho, quo victrix totiens consule Roma fuit, in caeno Marius iacuit cannaque palustri, pertulit et tanto multa pudenda viro.  ludit in humanis divina potentia rebus, et certam praesens vix habet habet] feret hora fidem.  ”litus ad Euxinum“ si quis mihi diceret ”ibis, et metues, arcu ne feriare Getae, "" i, bibe "" dixissem "" purgantes pectora sucos, quidquid et in tota nascitur Anticyra.“  sum tamen haec passus: nec, si mortalia possem, et summi poteram tela cavere dei. tu quoque fac timeas, et quae tibi laeta videntur dum loqueris, fieri tristia posse puta. 
Nulla dies adeo est australibus umida nimbis, non intermissis ut fluat imber aquis, nec sterilis locus ullus ita est, ut non sit in illo mixta fere duris utilis herba rubis.  nil adeo fortuna gravis miserabile fecit, ut minuant nulla gaudia parte malum. ecce domo patriaque carens oculisque meorum, naufragus in Getici litoris actus aquas, qua tamen inveni vultum diffundere causa  possim, possem fortunae nec meminisse meae. nam mihi, cum fulva solus solus] tristis spatiarer harena, visa est a tergo pinna dedisse sonum. respicio, nec erat corpus, quod cernere possem, verba tamen sunt haec aure recepta mea:  "" en ego laetarum venio tibi nuntia rerum Fama, per inmensas aere lapsa vias. consule Pompeio, quo non tibi carior alter, candidus et felix proximus annus erit.  dixit, et ut laeto Pontum rumore replevit, ad gentes alias hinc dea vertit iter. at mihi dilapsis inter nova gaudia curis excidit asperitas huius iniqua loci. ergo ubi, Iane biceps, longum reseraveris annum, pulsus et a sacro mense December erit, purpura Pompeium summi velabit honoris, ne titulis quicquam debeat ille suis. cernere iam videor rumpi paene atria turba, et populum laedi deficiente loco, templaque Tarpeiae primum tibi sedis adiri, et fieri faciles in tua vota deos, colla boves niveos certae praebere securi, quos aluit campis herba Falisca suis: cumque deos omnes, tunc hos quos: hos s inpensius, aequos esse tibi cupias, cum Iove Caesar erunt.  curia te excipiet, patresque e more vocati intendent aures ad tua verba suas. hos ubi facundo tua vox hilaraverit ore, utque solet, tulerit prospera verba dies, egeris et meritas superis cum Caesare grates (qui causam, facias cur ita saepe, dabit), inde domum repetes toto comitante senatu, officium populi vix capiente domo. me miserum, turba quod non ego cernar in illa, nec poterunt istis lumina nostra frui!  quod licet, qualibet unde quamlibet Heinsius absentem qua possum mente videbo: aspiciet vultus consulis illa sui,  di faciant aliquo subeat tibi tempore nostrum nomen, et ""heu dicas "" quid miser ille facit? haec tua pertulerit si quis mihi verba, fatebor protinus exilium mollius esse meum. 
Ite, leves elegi, doctas ad consulis aures, verbaque honorato ferte legenda viro. longa via est, nec vos pedibus proceditis aequis, tectaque brumali sub nive terra latet.  cum gelidam Thracen et opertum nubibus Haemum et maris Ionii transieritis aquas, luce minus decima dominam venietis in urbem, ut festinatum non faciatis iter. protinus inde domus vobis Pompeia petatur: non est Augusto iunctior ulla foro. siquis, ut in populo, qui sitis et unde requiret, nomina decepta quaelibet aure ferat. ut sit enim tutum, sicut reor esse, fateri, verba minus certe ficta timoris habent.  copia nec vobis nullo prohibente videndi consulis, ut limen contigeritis, erit. aut reget ille suos dicendo iura Quirites, conspicuum signis cum premet altus ebur: aut populi reditus positam componet ad hastam, et minui magnae non sinet urbis opes . aut, ubi erunt patres in Iulia templa vocati, de tanto dignis consule rebus aget . aut feret Augusto solitam natoque salutem, deque parum noto consulet officio.   tempus ab his vacuum Caesar Germanicus omne auferet . a magnis hunc colit ille deis. cum tamen a turba rerum requieverit harum, ad vos mansuetas porriget ille manus, quidque parens ego vester agam fortasse requiret.  talia vos illi reddere verba volo: ""vivit adhuc vitamque tibi debere fatetur, quam prius a miti Caesare munus habet, te sibi, cum fugeret, memori solet ore referre barbariae tutas exhibuisse vias:  sanguine Bistonium quod non tepefecerit ensem, effectum cura pectoris esse tui: addita praeterea vitae quoque multa tuendae munera, ne proprias attenuaret opes. pro quibus ut meritis referatur gratia, iurat se fore mancipii mancipium . . . tuum tempus in omne tui. nam prius umbrosa carituros arbore montes, et freta velivolas non habitura rates, fluminaque in fontes cursu reditura supino, gratia quam meriti possit abire tui.  haec ubi dixeritis, servet sua dona rogate, sic fuerit vestrae causa peracta viae. 
Quam legis, ex illis tibi venit epistula, Brute, Nasonem nolles in quibus esse locis, sed tu quod nolles, voluit miserabile fatum, ei mihi! plus illud quam tua vota valet.  in Scythia nobis quinquennis Olympias acta est: iam tempus lustri transit in alterius. perstat enim fortuna tenax, votisque malignum opponit nostris insidiosa invidiosa pedem.  certus eras pro me. Fabiae laus. Maxime, gentis, numen ad Augustum supplice voce loqui. occidis ante preces, causamque ego, .Maxime, mortis (nec fuero tanti) me reor esse tuae. iam timeo nostram cuiquam mandare salutem: ipsum morte tua concidit auxilium.  coeperat Augustus deceptae ignoscere culpae . spem nostram terras deseruitque simul, quale tamen potui, de caelite, Brute, recenti vestra procul positus carmen in ora dedi. quae prosit pietas utinam mihi, sitque malorum iam modus et sacrae mitior ira domus, te quoque idem liquido possum iurare precari, o mihi non dubia cognite Brute nota. nam cum praestiteris verum mihi semper amorem, hic tamen adverso tempore crevit amor. quique tuas pariter lacrimas nostrasque videret, passuros poenam crederet esse duos. lenem te miseris genuit natura, nec ulli mitius ingenium, quam tibi, Brute, dedit: ut qui quid valeas ignoret Marte forensi, posse tuo peragi vix putet ore reos. scilicet eiusdem est, quamvis pugnare videntur, supplicibus facilem, sontibus esse trucem, cum tibi suscepta est legis vindicta severae, verba velut tinctu tinctum corr. Ehwald singula virus habent.  hostibus eveniat quam sis violentus in armis sentire et linguae tela subire tuae.  quae tibi tam tenui cura limantur, ut omnes istius ingenium corporis esse negent, at si quem laedi Fortuna cernis iniqua, mollior est animo femina nulla tuo. hoc ego praecipue sensi, cum magna meorum notitiam pars est infitiata mei. inmemor illorum, vestri non inmemor umquam, qui mala solliciti nostra levatis, ero.  et prius hic nimium nobis conterminus Hister in caput Euxino de mare vertet iter, utque Thyesteae redeant si tempora mensae, Solis ad Eoas currus agetur aquas, quam quisquam vestrum, qui me doluistis ademptum, arguat ingratum non meminisse sui. 
Missus es Euxinas quoniam, Vestalis, ad undas, ut positis reddas iura sub axe locis, aspicis en praesens, quali iaceamus in arvo, nec me testis eris falsa solere queri.  accedet voci per te non irrita nostrae, Alpinis iuvenis regibus orte, fides,  ipse vides certe glacie concrescere Pontum, ipse vides rigido stantia vina gelu; ipse vides, onerata ferox ut ducat Iazyx per medias Histri plaustra bubulcus aquas, aspicis et mitti sub adunco toxica ferro, et telum causas mortis habere duas. atque utinam pars haec tantum spectata fuisset, non etiam proprio cognita Marte tibi!   tenditur tenditis corr. Owen ad primum per densa pericula pilum, contigit ex merito qui tibi nuper honor, sit licet hic titulus plenus plenis tibi fructibus, ingens ipsa tamen virtus ordine maior erit. non negat hoc Hister, cuius tua dextera quondam puniceam Getico sanguine fecit aquam. non negat Aegisos, quae te subeunte recepta sensit in ingenio nil opis esse loci. nam, dubium positu melius defensa manune, urbs erat in summo nubibus aequa iugo. Sithonio regi ferus interceperat illam hostis et ereptas victor habebat opes, donec fluminea devecta Vitellius unda intulit exposito milite signa Getis, at tibi, progenies alti fortissima Donni, venit in adversos impetus ire viros. nec mora, conspicuus longe fulgentibus armis, fortia ne possint facta latere caves, ingentique .gradu contra ferrumque locumque saxaque brumali grandine plura subis.  nec te missa super iaculorum turba moratur, nec quae vipereo tela cruore madent. spicula cum pictis haerent in casside pinnis, parsque fere scuti vulnere nulla vacat,  nec corpus cunctos feliciter effugit ictus: sed minor est acri laudis amore dolor. talis apud Troiam Danais pro navibus Aiax dicitur Hectoreas sustinuisse faces, ut propius ventum est admotaque dextera dextrae, resque fero potuit comminus ense geri,  dicere difficile est quid Mars tuus egerit illic, quotque neci dederis quosque quibusque modis. ense tuo factos calcabas victor acervos, inpositoque Getes sub pede multus erat. pugnat ad exemplum primi minor ordine pili, multaque fert miles vulnera, multa facit, sed tantum virtus alios tua praeterit omnes, ante citos quantum Pegasus ibit ibat equos, vincitur Aegisos, testataque tempus in omne  sunt tua, Vestalis, carmine facta meo. 
Littera sera quidem, studiis exculte Suilii, huc tua pervenit, sed mihi grata tamen, qua, pia si possit superos lenire rogando gratia, laturum te mihi dicis opem. ut iam nil praestes, animi sum factus amici debitor, et meritum velle iuvare voco. impetus iste tuus longum modo duret in aevum, neve malis pietas sit tua lassa meis. ius aliquod faciunt adfinia vincula nobis, quae semper maneant inlabefacta precor. nam tibi quae coniunx, eadem mihi filia paene est, et quae te generum, me vocat illa virum, ei mihi, si lectis vultum tu versibus istis ducis et adfinem te pudet esse meum!  at nihil hic dignum poteris reperire pudore praeter fortunam, quae mihi caeca fuit. seu genus excutias, equites ab origine prima usque per innumeros inveniemur avos:  sive velis qui sint mores inquirere nostri, errorem misero detrahe, labe carent. tu modo si quid agi sperabis posse precando, quos colis, exora supplice voce deos. di tibi sunt sint Caesar iuvenis, tua numina placa, hac certe nulla est notior ara tibi.  non sinit illa sui vanas antistitis umquam esse preces: nostris hinc pete rebus opem. quamlibet exigua si nos ea iuverit aura, obruta de mediis cumba resurget aquis. tunc ego tura feram rapidis sollemnia flammis, et valeant quantum numina testis ero. nec tibi de Pario statuam, Germanice, templum marmore: carpsit opes illa ruina meas. templa domus facient vobis urbesque beatae; Naso suis opibus, carmine gratus erit.  parva quidem fateor pro magnis munera reddi, cum pro concessa verba salute damus, sed qui, quam potuit, dat maxima, gratus abunde est, et finem pietas contigit illa suum. nec quae de parva pauper dis libat acerra tura minus grandi quam data lance valent, agnaque tam lactens quam gramine pasta Falisco victima Tarpeios inficit icta focos, nec tamen officio vatum per carmina facto principibus res est aptior ulla viris.  carmina vestrarum peragunt praeconia laudum, neve sit actorum fama caduca cavent. carmine fit vivax virtus, expersque sepulchri notitiam serae posteritatis habet. tabida consumit ferrum lapidemque vetustas, nullaque res maius tempore robur habet.  scripta ferunt annos, scriptis Agamemnona nosti, et quisquis contra vel simul arma tulit, quis Thebas septemque duces sine carmine nosset, et quicquid post haec, quidquid et ante fuit .  di quoque carminibus, si fas est dicere, fiunt, tantaque maiestas ore canentis eget. sic Chaos ex illa naturae mole prioris digestum partes scimus habere suas: sic adfectantes caelestia regna Gigantes ad Styga nimbifero vindicis igne datos . sic victor laudem superatis Liber ab Indis, Alcides capta traxit ab Oechalia. et modo, Caesar, avum, quem virtus addidit astris, sacrarunt aliqua carmina parte tuum.  siquid adhuc igitur vivi, Germanice, nostro restat in ingenio, serviet omne tibi. non potes officium vatis contemnere vates: iudicio pretium res habet ista tuo. quod nisi te nomen tantum ad maiora vocasset, gloria Pieridum summa futurus eras. sed dare materiam nobis quam carmina maius: nec tamen ex toto deserere illa potes. numeris modo bella geris, numeris modo verba coerces, quodque aliis opus est, hoc tibi lusus erit. utque nec ad citharam nec ad arcum segnis Apollo est. sed venit ad sacras nervus uterque manus, sic tibi nec docti desunt nec principis artes, mixta sed est animo cum Iove Musa tuo. quae quoniam nec nos unda summovit ab illa, ungula Gorgonei quam cava fecit equi,  prosit opemque ferat communia sacra tueri, atque isdem studiis inposuisse manum: litora pellitis nimium subiecta Corallis ut tandem saevos effugiamque Getas: clausaque si misero patria est, ut ponar in ullo, illo: ullo s qui minus Ausonia distet distat: distet s ab urbe, loco, unde tuas possim laudes celebrare recentes magnaque quam minima facta referre mora. tangat ut hoc votum caelestia, care Suilli, numina, pro socero paene precare tuo. 
Unde licet, non unde iuvat, Graecine, salutem mittit ab Euxinis hanc tibi Naso vadis, missaque di faciant Auroram occurrat ad illam, bis senos fasces quae tibi prima dabit: ut, quoniam sine me tanges Capitolia consul et fiam turbae pars ego nulla tuae, in domini subeat partes et praestet amici officium iusso littera nostra die. atque ego si fatis genitus melioribus essem  et mea sincere curreret axe rota, quo nunc nostra manus per scriptum fungitur, esset lingua salutandi munere functa tui, gratatusque darem cum dulcibus oscula verbis, nec minus ille meus quam tuus esset honor.  illa. confiteor, sic essem luce superbus, ut caperet fastus vix domus ulla meos: dumque latus sancti cingit tibi turba senatus, consulis ante pedes ire iuberer eques;  et quamquam cuperem semper tibi proximus esse, gauderem lateris non habuisse locum, nec querulus, turba quamvis eliderer, essem: sed foret a populo tum mihi dulce premi, aspicerem gaudens, quantus foret agminis ordo, densaque quam longum turba teneret iter, quoque magis noris, quam me vulgaria tangant, spectarem, qualis purpura te tegeret. signa quoque in sella nossem formata curuli et totum Numidae sculptile dentis opus. at cum Tarpeias esses deductus in arces, dum caderet iussu victima sacra tuo, me quoque secreto grates sibi magnus agentem audisset media qui sedet aede deus; turaque mente magis plena quam lance dedissem, ter quater imperii laetus honore tui.  hic ego praesentes inter numerarer amicos, mitia ius urbis verbis vel si nobis ius corr. Itali si modo fata darent, quaeque mihi sola capitur nunc mente voluptas, tunc oculis etiam percipienda foret, non ita caelitibus visum est, et forsitan aequis;  nam quid me poenae causa negata iuvet? mente tamen, quae sola loco non exulat, utar, praetextam fasces aspiciamque tuos. haec modo te populo reddentem iura videbit, et se secreto secretis correxi, cf. v. finget adesse tuis . nunc longi reditus hastae supponere lustri credet, et exacta cuncta locare fide: nunc facere in medio facundum verba senatu, publica quaerentem quid petat utilitas:  nunc pro Caesaribus superis decernere grates, albave opimorum colla ferire boum. atque utinam, cum iam fueris potiora precatus, ut mihi placetur principis ira roges! surgat ad hanc vocem plena pius ignis ab ara, detque bonum voto lucidus omen apex.  interea, qua parte licet, ne cuncta queramur, hic quoque te festum consule tempus agam. altera laetitiae est nec cedens causa priori, successor tanti frater honoris erit. nam tibi finitum summo, Graecine, Decembri  imperium Iam suscipit ille die. quaeque est in vobis pietas, alterna feretis gaudia, tu fratris fascibus, ille tuis. sic tu bis fueris consul, bis consul et ille, inque domo binus conspicietur honor.  qui quamquam est ingens, et nullum Martia summo altius imperium consule Roma videt, multiplicat tamen hunc gravitas auctoris honorem, et maiestatem res data dantis habet, iudiciis igitur liceat Flaccoque tibique talibus Augusti tempus in omne frui. quod quod] cum vel ut tamen ab rerum cura propiore vacabit, vota precor votis addite vestra meis. et si quem dabit aura sinum, laxate rudentes, exeat e Stygiis ut mea navis aquis.  praefuit his, Graecine, locis modo Flaccus, et illo ripa ferox Histri sub duce tuta fuit. hic tenuit Mysas gentes in pace fideli, hic arcu fisos terruit ense Getas,  hic raptam Troesmin troesenen etc corr Korn celeri virtute recepit, infecitque fero sanguine Danuvium. quaere loci faciem Scythicique incommoda caeli, et quam vicino terrear hoste roga: sintne litae tenues serpentis felle sagittae, fiat an humanum victima dira caput . mentiar, an coeat duratus frigore Pontus, et teneat glacies iugera multa freti, haec ubi narrant, quae sit mea fama require, quoque modo peragam tempora dura roga. nec sumus hic odio, nec scilicet esse meremur, nec cum fortuna mens quoque versa mea est. illa quies animi, quam tu laudare solebas, ille vetus solito perstat in ore pudor, sic ego sum longe, sic hic, ubi barbarus hostis, ut fera plus valeant legibus arma, facit, rem queat ut nullam tot iam, Graecine, per annos femina de nobis virve puerve queri. hoc facit ut misero faveant adsintque Tomitae: haec quoniam, tellus testificanda mihi est. illi me, quia velle vident, discedere malunt: respectu cupiunt hic tamen esse sui. nec mihi credideris: extant decreta, quibus nos laudat et inmunes publica cera facit, conveniens miseris et quamquam gloria non est,sit proxima dant nobis oppida munus idem.  nec pietas ignota mea est: videt hospita terra in nostra sacrum Caesaris esse domo. stant pariter natusque pius coniunxque sacerdos, numina iam facto non leviora deo.  neu desit pars ulla domus, stat uterque nepotum, hic aviae lateri proximus, ille patris. his ego do totiens cum ture precantia verba, Eoo quotiens surgit ab orbe dies. tota, licet quaeras, hoc me non fingere dicet officii testis Pontica terra mei. Pontica me tellus, quantis hae possumus ara,ora natalem ludis scit celebrare dei. nec minus hospitibus pietas est cognita talis, misit in has siquos longa Propontis aquas,  is quoque, quo laevus laetus fuerat sub praeside Pontus, audierit frater forsitan ista tuus. fortuna est impar animo, talique libenter exiguas carpo munere pauper opes. nec vestris damus haec oculis, procul urbe remoti . contenti tacita sed pietate sumus.  et tamen haec tangent aliquando Caesaris aures. nil illi, toto quod fit in orbe, latet. tu certe scis haec,hoc superis ascite, videsque, Caesar, ut est oculis subdita terra tuis. tu nostras audis inter convexa Iocatus sidera, sollicito quas damus ore, preces. perveniant istuc et carmina forsitan illa, quae de te misi caelite facta novo. auguror his igitur flecti tua numina, nec tu inmerito nomen mite Parentis habes. 
Haec mihi Cimmerio bis tertia ducitur aestas litore pellitos inter agenda Getas.  ecquos tu silices, ecquod, carissime, ferrum duritiae confers, Albinovane, meae?  gutta cavat lapidem, consumitur anulus usu, atteritur et teritur corr. Heinsius pressa vomer aduncus humo. tempus edax igitur praeter nos omnia perdit: cessat duritia mors quoque victa mea. exemplum est animi nimium patientes Ulixes, iactatus dubio per duo lustra mari . tempora solliciti sed non tamen omnia fati pertulit, et placidae saepe fuere morae, an grave sex annis pulchram fovisse Calypso aequoreaeque fuit concubuisse deae?  excipit Hippotades, qui dat pro munere ventos, curvet ut inpulsos utilis aura sinus, nec bene cantantes labor est audire puellas: nec degustanti lotos amara fuit. hos ego, qui patriae faciant oblivia, sucos parte meae vitae, si modo dentur, emam. nec tu contuleris urbem Laestrygonos umquam gentibus, obliqua quas obit Hister aqua. nec vincet Cyclops saevum feritate Piacchen. qui quota terroris pars solet esse mei! Scylla feris trunco quod latret ab inguine monstris, Heniochae nautis plus nocuere rates, nec potes infestis conferre Charybdin Achaeis, ter licet epotum ter vomat illa fretum, qui quamquam dextra regione licentius errant, securum latus hoc non tamen esse sinunt, hic agri infrondes, hic spicula tincta venenis, hic freta vel pediti pervia reddit hiems,  ut, qua remus iter pulsis modo fecerat undis, siccus contempta nave viator eat.  qui veniunt istinc, vix vos ea credere dicunt, quam miser est, qui fert asperiora fide! crede tamen; nec te causas nescire sinemus, horrida Sarmaticum cur mare duret hiems, proxima sunt nobis plaustri praebentia formam et quae praecipuum sidera frigus habent. hinc oritur Boreas oraeque domesticus huic est et sumit vires a propiore loco. at Notus, adverso tepidum qui spirat ab axe, est procul et rarus languidiorque venit.  adde quod hic clauso miscentur flumina Ponto, vimque fretum multo perdit ab amne suam. huc Lycus, huc Sugaris Peniusque Hypanisque Calesque influit et crebro vertice tortus Halys, Partheniusque rapax, et volvens saxa Cynapses labitur, et nullo tardior amne Tyras, et tu, femineae Thermodon cognite turmae, et quondam Graiis Phasi petite viris, cumque Borysthenio liquidissimus amne Dyrapses et tacite peragens lene Melanthus iter, quique duas terras, Asiam Cadmique sororem, separat et cursus inter utramque facit, vv.- fortasse spurii innumerique alii, quos inter maximus omnes cedere Danuvius se tibi, Nile, negat,  copia tot laticum, quas auget, adulterat undas, nec patitur vires aequor habere suas. quin etiam, stagno similis pigraeque paludi, caeruleus vix est diluiturque color.  innatat unda freto dulcis, leviorque marina est, quae proprium mixto de sale pondus habet.  si roget haec aliquis cur sint narrata Pedoni, quidve loqui certis iuverit ista modis, detinui dicam curas tempusque fefelli. hunc fructum praesens attulit hora mihi. afuimus solito, dum scribimus ista, dolore, in mediis nec nos sensimus esse Getis. at tu, non dubito, cum Thesea carmine laudes, materiae titulos quin tueare tuae, quemque refers, imitere virum, vetat ille profecto tranquilli comitem temporis esse fidem.  qui quamquam est factis ingens et conditur a te vir tanto quanto debuit ore cani, est tamen ex illo nobis imitabile quiddam, inque fide Theseus quilibet esse potest. non tibi sunt hostes ferro clavaque domandi, per quos vix ulli pervius Isthmos erat: sed praestandus amor, res non operosa volenti. quis labor est puram non temerasse fidem? haec tibi, qui perstas praestas indeclinatus amico, non est quod lingua dicta querente putes. 
Gallio, crimen erit vix excusabile nobis, carmine te nomen non habuisse meo. tu quoque enim, memini, caelesti cuspide facta fovisti lacrimis vulnera nostra tuis.   atque utinam rapti iactura laesus amici sensisses ultra, quod quererere, nihil! non ita dis placuit, qui te spoliare pudica coniuge crudeles non habuere nefas. nuntia nam luctus mihi nuper epistula venit, lectaque cum lacrimis sunt tua damna meis. sed neque solari prudentem stultior ausim, verbaque doctorum nota referre tibi:. finitumque tuum, si non ratione, dolorem ipsa iam pridem suspicor esse mora.  dum tua pervenit, dum littera nostra recurrens tot maria ac terras permeat, annus abit. temporis officium est solacia dicere certi, dum dolor in cursu est et petit aeger opem. at cum longa dies sedavit vulnera mentis, intempestive qui movet monet illa, novat. adde quod (atque utinam verum tibi venerit omen .) coniugio felix iam potes esse novo. 
Quo minus in nostris ponaris, amice, libellis, nominis efficitur condicione tui. ast ego non alium prius hoc dignarer honore— est aliquis nostrum si modo carmen honor.  lex pedis officio fortunaque nominis obstat, quaque meos adeas est via nulla modos, nam pudet in geminos ita nomen scindere versus, desinat ut prior hoc incipiatque minor.  et pudeat. Si te, qua syllaba parte moratur, artius adpellem Tuticanumque vocem. nec nec] et vel non corr. s potes in versum Tuticani more venire, fiat ut e longa syllaba prima brevis, aut producatur,ut ducatur quae nunc correptius exit, et sit porrecta longa secunda mora.  his ego si vitiis ausim corrumpere nomen, ridear et merito pectus habere neger. haec mihi causa fuit dilati muneris huius, quod meus adiecto faenore reddet reddit amor, teque canam quacumque nota, tibi carmina mittam, paene mihi puero cognite paene puer, perque tot annorum seriem, quot habemus uterque, non mihi, quam fratri frater, amate minus. tu bonus hortator, tu duxque comesque fuisti, eum regerem tenera frena novella manu.  saepe ego correxi sub te censore libellos, saepe tibi admonitu facta litura meo est, dignam Maeoniis Phaeacida condere chartis cum te Pieriae perdocuere deae. hic tenor, haec viridi concordia coepta iuventa venit ad albentis inlabefacta comas. quae nisi te moveant, duro tibi pectora ferro esse vel invicto clausa adamante putem, sed prius huic desint et bellum et frigora terrae, invisus nobis quae duo Pontus habet, et tepidus Boreas et sit praefrigidus Auster, et possit fatum mollius esse meum, quam tua sint lasso lapso praecordia dura sodali. hic cumulus nostris absit abestque malis.  tu modo per superos, quorum certissimus ille est,  quo tuus assidue principe crevit honor, effice constanti profugum pietate tuendo, ne sperata meam deserat aura ratem,  quid mandem, quaeris? peream, nisi dicere vix est;  si modo, qui periit, ille perire potest.  nec quid agam invenio, nec quid nolimve velimve, nec satis utilitas est mihi nota mea. crede mihi, miseros prudentia prima relinquit, et sensus cum re consiliumque fugit, ipse, precor, quaeras, qua sim tibi parte iuvandus, quoque viam facias ad mea vota vado. 
O mihi non dubios inter memorande sodales, qui quod es, id vere, Care, vocans, ave! unde saluteris, color hic tibi protinus index et structura mei carminis esse potest. non quia mirifica est, sed quod non publica certe est: qualis enim cumque est, non latet esse meam. ipse quoque, ut titulum chartae de fronte revellas, quod sit opus, videor dicere posse, tuum. quamlibet in multis positus noscere libellis, perque observatas inveniere notas. proderit auctorem vires, quas Hercule dignas novimus atque illi, quem canis ipse,ipse] esse pares. et mea Musa potest, proprio deprensa colore, insignis vitiis forsitan esse suis.  tam mala Thersiten prohibebat forma latere, quam pulchra Nireus conspiciendus erat.  nec te mirari, si sint vitiosa, decebit carmina, quae faciam paene poeta Getes. a! pudet, et Getico scripsi sermone libellum, structaque sunt nostris barbara verba modis: et placui (gratare mihi) coepique poetae inter inhumanos nomen habere Getas. materiam quaeris? laudes: de Caesare dixi. adiuta est novitas numine nostra dei.  nam patris Augusti docui mortale fuisse corpus, in aetherias numen abisse domos: esse parem virtute patri, qui frena rogatus saepe recusati ceperit imperii: esse pudicarum te Vestam, Livia, matrum, ambiguum nato dignior anne viro: esse duos iuvenes, firma adiumenta parentis, qui dederint animi pignora certa sui. haec ubi non patria perlegi scripta Camena, venit et ad digitos ultima charta meos, et caput et plenas omnes movere pharetras, et longum Getico murmur in ore fuit. atque aliquis "" scribas haec cum de Caesare, dixit ”Caesaris imperio restituendus eras.“  ille quidem dixit: sed me iam, Care, nivali sexta relegatum bruma sub axe videt. carmina nil prosunt, nocuerunt carmina quondam, primaque tam miserae causa fuere fugae, at tu, per studii communia foedera sacri, per non vile tibi nomen amicitiae (sic capto Latiis Germanicus hoste catenis materiam vestris adferat ingeniis:  sic valeant pueri, votum commune deorum, quos laus formandos est tibi magna datos), quanta potes, praebe nostrae momenta monimenta corr. s saluti quae nisi mutato nulla futura loco est. 
Haec tibi mittuntur, quem sum modo carmine questus non aptum numeris nomen habere meis, in quibus, excepto quod adhuc utcumque valemus, nil, me praeterea quod iuvet, invenies.  ipsa quoque est invisa salus, suntque ultima vota quolibet ex istis scilicet ire locis. nulla mihi cura est, terra quo mittar muter ab ista, hac quia, quam video, gratior omnis erit. in medias Syrtes, mediam mea vela Charybdin mittite, praesenti dum careamus humo. Styx quoque, si quid ea est, bene commutabitur Histro, siquid et inferius quam Styga mundus habet, gramina cultus ager, frigus minus odit hirundo, proxima Marticolis quam loca Naso Getis.  talia suscensent succensent propter mihi verba Tomitae, iraque carminibus publica mota meis. ergo ego cessabo numquam per carmina laedi, plectar et incauto semper ab ingenio? ergo ego, ne scribam, digitos incidere cunctor, telaque adhuc demens, quae nocuere, sequor? ad veteres scopulos iterum devertor devertar et illas, in quibus offendit naufraga puppis, aquas?  sed nihil admisi, nulla est mea culpa, Tomitae, quos ego, cum loca sim vestra perosus, amo.  quilibet excutiat nostri monimenta laboris: littera de vobis est mea questa nihil, frigus et incursus omni de parte timendos et quod pulsetur murus ab hoste queror, in loca, non homines, verissima crimina dixi. culpatis vestrum vos quoque saepe solum, esset perpetuo sua quam vitabilis Ascra,  ansa est agricolae Musa docere senis: et fuerat genitus terra, qui scripsit, in illa, intumuit vati nec tamen Ascra suo.  quis patriam sollerte magis dilexit Ulixe? hoc tamen asperitas indice docta dicta nota s loci est. non loca, sed mores scriptis vexavit amaris Scepsius Ausonios, actaque Roma rea est: falsa tamen passa est aequa convicia mente, obfuit auctori nec fera lingua suo. at malus interpres populi mihi concitat iram inque novum crimen carmina nostra vocat. tam felix utinam quam pectore candidus essem! extat adhuc nemo saucius ore meo.  adde quod Illyrica si iam pice nigrior essem, non mordenda mihi turba fidelis erat. molliter a vobis mea sors excepta, Tomitae, tam mites Graios indicat esse viros. gens mea Pacligni regioque domestica Sulmo non potuit nostris lenior esse malis. quem vix incolumi cuiquam salvoque daretis, is datus a vobis est mihi nuper honor.  solus adhuc ego sum vestris inmunis in oris, exceptis, siqui munera legis habent. tempora sacrata mea sunt velata corona, publicus invito quam favor inposuit, quam grata est igitur Latonae Delia tellus, erranti tutum quae dedit una locum, tam mihi cara Tomis, patria quae sede fugatis tempus ad hoc nobis hospita fida manet, di modo fecissent, placidae spem posset habere pacis, et a gelido longius axe foret. 
Siquis adhuc usquam nostri non inmemor extat, quidve relegatus Naso, requirit, agam . Caesaribus vitam, Sexto debere salutem me sciat, a superis hic mihi primus erit.  tempora nam miserae complectar ut omnia vitae, a meritis eius pars mihi nulla vacat, quae numero tot sunt, quot in horto fertilis arvi Punica sub lento cortice grana rubent, Africa quot segetes, quot Tmolia terra racemos, quot Sicyon bacas, quot parit Hybla favos, confiteor: testere licet, signate Quirites! nil opus est legum viribus, ipse loquor,  inter opes et me, parvam rem, pone paternas: pars ego sum census quantulacumque tui.  quam tua Trinacria est regnataque terra Philippo, quam domus Augusto continuata foro,  quam tua, rus oculis domini, Campania, gratum, quaeque relicta tibi, Sexte, vel empta tenes: tam tuus en ego sum, cuius te munere tristi non potes in Ponto dicere habere nihil, atque utinam possis, et detur amicius arvum, remque tuam ponas in meliore loco! quod quoniam in dis est, tempta lenire precando numina, perpetua quae pietate colis.  erroris nam tu vix est discernere nostri sis argumentum maius an auxilium. nec dubitans oro: sed flumine saepe secundo augetur remis cursus euntis aquae, et pudet et metuo semperque eademque precari, ne subeant animo taedia iusta tuo. verum quid faciam? res inmoderata cupido est. da veniam vitio, mitis amice, meo. scribere saepe aliud cupiens delabor eodem! ipsa locum per se littera nostra rogat.  seu tamen effectus habitura est gratia, seu me dura iubet gelido Parca sub axe mori, semper inoblita repetam tua munera mente, et mea me tellus audiet esse tuum. audiet et caelo posita est quaecumque sub ullo (transit nostra feros si modo Musa Getas) teque meae causam servatoremque salutis, meque tuum libra norit et aere minus. 
Invide, quid laceras Nasonis carmina rapti? non solet ingeniis summa nocere dies,  famaque post cineres maior venit, et mihi nomen tum quoque, cum vivis adnumerarer, erat; cumque foret Marsus magnique Rabirius oris Iliacusque Macer sidereusque Pedo; et, qui Iunonem laesisset in Hercule, Carus, Iunonis si iam non gener ille foret, quique dedit Latio carmen regale Severus, et cum subtili Priscus uterque Numa, quique vel imparibus numeris. Montane, vel aequis sufficis, et gemino carmine nomen habes, et qui Penelopae rescribere iussit Ulixen errantem saevo per duo lustra mari,  quique suam Troesmin trisonem vel troadem vel troezen etc corr. Ehwald imperfectumque dierum deseruit celeri morte Sabinus opus, ingeniique sui dictus cognomine Largus, Gallica qui Phrygium duxit in arva senem; quique canit domito Camerinus ab Hectore Troiam; quique sua nomen Phyllide Tuscus habet; velivolique maris vates, cui credere posses carmina caeruleos composuisse deos quique acies Libycas Romanaque proelia dixit; et Marius scripti dexter in omne genus; Trinacriusque suae Perseidos auctor, et auctor Tantalidae reducis Tyndaridosque Lupus; et qui Maeoniam Phaeacida ecateida vel aeacida vertit, et une uni vel una Pindaricae fidicen tu quoque, Rufe, lyrae; Musaque Turrani tragicis innixa cothurnis; et tua cum socco Musa, Melisse, levi levis;  cum Varius Graccusque darent fera dicta tyrannis, Callimachi Proculus molle teneret iter, Tityron antiquas Passerque rediret Passerque rediret] et erat qui pasceret herbas ad herbas aptaque venanti Grattius arma daret,  Naïdas a Satyris caneret Fontanus amatas, clauderet imparibus verba Capella modis; cumque forent alii, quorum mihi cuncta referre nomina longa mora est, carmina vulgus habet ; essent et iuvenes, quorum quod inedita cura causa: cura s est, adpellandorum nil mihi iuris adest (te tamen in turba non ausim. Cotta, silere, Pieridum lumen praesidiumque fori, maternos Cottas cui Messallasque paternos, Maxime,maxima nobilitas ingeminata dedit)  dicere si fas est, claro mea nomine Musa atque inter tantos quae legeretur erat. ergo summotum patria proscindere, Livor, desine, neu cineres sparge, cruente, meos. omnia perdidimus: tantummodo vita relicta est, praebeat ut sensum materiamque mali. quid iuvat extinctos ferrum demittere dimittere corr. Itali in artus?  non habet in nobis iam nova plaga locum."
27,Phaedrus,fables_4,"Cum destinassem operis habere terminum 
In hoc, ut aliis esset materiae satis, 
Consilium tacito corde damnavi meum. 
Nam si quis talis etiam tituli est appetens, 
Quo pacto divinabit quidnam omiserim, 
Ut illud ipsum cupiat famae tradere, 
Sua cuique cum sit animi cogitatio 
Colorque proprius? Ergo non levitas mihi, 
Sed certa ratio causam scribendi dedit. 
Quare, Particulo, quoniam caperis fabulis, 
(Quas Aesopias, non Aesopi, nomino,  
Quia paucas ille ostendit, ego plures fero, 
Usus vetusto genere, sed rebus novis), 
Quartum libellum, cum vacarit, perleges. 
Hunc obtrectare si volet malignitas, 
Imitari dum non possit, obtrectet licet. 
Mihi parta laus est quod tu, quod similes tui 
Vestras in chartas verba transfertis mea, 
Dignumque longa iudicatis memoria. 
Illitteratum plausum nec desidero. 
Qui natus est infelix, non vitam modo 
Tristem decurrit, verum post obitum quoque 
Persequitur illum dura fati miseria. 
Galli Cybebes circum in quaestus ducere 
Asinum solebant baiulantem sarcinas. 
Is cum labore et plagis esset mortuus, 
Detracta pelle sibi fecerunt tympana. 
Rogati mox a quodam, delicio suo 
Quidnam fecissent, hoc locuti sunt modo: 
Putabat se post mortem securum fore; 
Ecce aliae plagae congeruntur mortuo. 
Ioculare tibi videtur, et sane levi, 
Dum nihil habemus maius, calamo ludimus. 
Sed diligenter intuere has nenias: 
Quantam sub titulis utilitatem reperies! 
Non semper ea sunt quae videntur; decipit 
Frons prima multos: rara mens intellegit 
Quod interiore condidit cura angulo. 
Hoc ne locutus sine mercede existimer, 
Fabellam adiciam de mustela et muribus. 
Mustela cum annis et senecta debilis 
Mures veloces non valeret assequi, 
Involvit se farina et obscuro loco 
Abiecit neglegenter. Mus escam putans 
Assiluit et compressus occubuit neci. 
Alter similiter, deinde perit et tertius. 
Mox venit aliquot saeculis retorridus 
Qui saepe laqueos et muscipula effugerat; 
Proculque insidias cernens hostis callidi: 
Sic valeas inquit ut farina es quae iaces! 
Fame coacta vulpes alta in vinea 
Uvam appetebat summis saliens viribus; 
Quam tangere ut non potuit, discedens ait: 
Nondum matura est; nolo acerbam sumere. 
Qui facere quae non possunt verbis elevant, 
Ascribere hoc debebunt exemplum sibi. 
Equus sedare solitus quo fuerat sitim, 
Dum sese aper volutat turbavit vadum. 
Hinc orta lis est. Sonipes iratus fero 
Auxilium petiit hominis, quem dorso levans 
Rediit ad hostem. Iactis hunc telis eques 
Postquam interfecit, sic locutus traditur: 
Laetor tulisse auxilium me precibus tuis, 
Nam praedam cepi et didici quam sis utilis. 
Atque ita coegit frenos invitum pati. 
Tum maestus ille: Parvae vindictam rei 
Dum quaero demens, servitutem repperi. 
Haec iracundos admonebit fabula 
Impune potius laedi quam dedi alteri. 
Plus esse in uno saepe quam in turba boni, 
Narratione posteris tradam brevi. 
Quidam decedens tres reliquit filias: 
Unam formosam et oculis venantem viros; 
At alteram lanificam et frugi rusticam; 
Devotam vino tertiam et turpissimam. 
Harum autem matrem fecit heredem senex 
Sub condicione totam ut fortunam tribus 
Aequaliter distribuat, sed tali modo: 
Ni data possideant aut fruantur; tum: simul 
Habere res desierint, quas acceperint, 
Centena matri conferant sestertia. 
Athenas rumor implet. Mater sedula 
Iuris peritos consulit; nemo expedit 
Quo pacto non possideant, quod fuerit datum, 
Fructumve capiant; deinde quae tulerint nihil, 
Quanam ratione conferant pecuniam. 
Postquam consumpta est temporis longi mora, 
Nec testamenti potuit sensus colligi, 
Fidem advocavit iure neglecto parens. 
Seponit moechae vestem, mundum muliebrem, 
Lavationem argenteam, eunuchos, glabros; 
Lanificae agellos, pecora, villam, operarios, 
Boves, iumenta et instrumentum rusticum; 
Potrici plenam antiquis apothecam cadis,  
Domum politam et delicatos hortulos. 
Sic destinata dare cum vellet singulis 
Et approbaret populus, qui illas noverat, 
Aesopus media subito in turba constitit: 
O si maneret condito sensus patri, 
Quam graviter ferret, quod voluntatem suam 
Interpretari non potuissent Attici! 
Rogatus deinde solvit errorem omnium: 
Domum et ornamenta cum venustis hortulis 
Et vina vetera date lanificae rusticae; 
Vestem, uniones, pedisequos et cetera 
Illi assignate vitam quae luxu trahit; 
Agros, buvile et pecora cum pastoribus 
Donate moechae. Nulla poterit perpeti, 
Ut moribus quid teneat alienum suis. 
Deformis cultum vendet ut vinum paret; 
Agros abiciet moecha ut ornatum gerat; 
At illa gaudens pecore et lanae dedita 
Quacumque summa tradet luxuriae domum. 
Sic nulla possidebit quod fuerit datum, 
Et dictam matri conferent pecuniam 
Ex pretio rerum quas vendiderint singulae. 
Ita quod multorum fugit imprudentiam 
Unius hominis repperit sollertia. 
Cum victi mures mustelarum exercitu 
(Historia quorum et in tabernis pingitur) 
Fugerent et artos circum trepidarent cavos, 
Aegre recepti tamen evaserunt necem. 
Duces eorum, qui capitibus cornua 
Suis ligarant, ut conspicuum in proelio 
Haberent signum quod sequerentur milites, 
Haesere in portis suntque capti ab hostibus; 
Quos immolatos victor avidis dentibus 
Capacis alvi mersit tartareo specu. 
Quemcumque populum tristis eventus premit, 
Periclitatur magnitudo principum; 
Minuta plebes facili praesidio latet. 
Tu qui, nasute, scripta destringis mea 
Et hoc iocorum legere fastidis genus, 
Parva libellum sustine patientia, 
Severitatem frontis dum placo tuae 
Et in cothurnis prodit Aesopus novis. 
Utinam nec umquam Pelii nemoris iugo 
Pinus bipenni concidisset Thessala,  
Nec ad professae mortis audacem viam 
Fabricasset Argus opere Palladio ratem, 
Inhospitalis prima quae ponti sinus 
Patefecit in perniciem Graium et barbarum! 
Namque et superbi luget Aeetae domus, 
Et regna Peliae scelere Medeae iacent, 
Quae saevum ingenium variis involvens modis 
Illic per artus fratris explicuit fugam, 
Hic caede patris Peliadum infecit manus. 
Quid tibi videtur? Hoc quoque insulsum est ait 
Falsoque dictum; longe quia vetustior 
Aegaea Minos classe perdomuit freta 
Iustoque vindicavit exemplo impetum. 
Quid ergo possum facere tibi, lector Cato, 
Si nec fabellae te iuvant nec fabulae? 
Noli molestus esse omnino litteris, 
Maiorem exhibeant ne tibi molestiam. 
Hoc illis dictum est, qui stultitia nauseant 
Et ut putentur sapere caelum vituperant. 
Mordaciorem qui improbo dente appetit 
Hoc argumento se describi sentiat.  
In officinam fabri venit vipera. 
Haec cum temptaret si qua res esset cibi, 
Limam momordit. Illa contra contumax: 
Quid me inquit stulta, dente captas laedere, 
Omne assuevi ferrum quae corrodere? 
Homo in periclum simul ac venit callidus, 
Reperire effugium quaerit alterius malo. 
Cum decidisset vulpes in puteum inscia 
Et altiore clauderetur margine, 
Devenit hircus sitiens in eundem locum; 
Simul rogavit esset an dulcis liquor 
Et copiosus. Illa fraudem moliens: 
Descende, amice; tanta bonitas est aquae 
Voluptas ut satiari non possit mea. 
Immisit se barbatus. Tum vulpecula 
Evasit puteo nixa celsis cornibus, 
Hircumque clauso liquit haerentem vado. 
Peras imposuit Iuppiter nobis duas: 
Propriis repletam vitiis post tergum dedit, 
Alienis ante pectus suspendit gravem. 
Hac re videre nostra mala non possumus; 
Alii simul delinquunt, censores sumus. 
Lucernam fur accendit ex ara Iovis 
Ipsumque compilavit ad lumen suum. 
Onustus qui sacrilegio cum discederet, 
Repente vocem sancta misit Religio: 
Malorum quamvis ista fuerint munera 
Mihique invisa, ut non offendar surripi, 
Tamen, sceleste, spiritu culpam lues, 
Olim cum ascriptus venerit poenae dies. 
Sed ne ignis noster facinori praeluceat, 
Per quem verendos excolit pietas deos, 
Veto esse tale luminis commercium. 
Itaque hodie nec lucernam de flamma deum 
Nec de lucerna fas est accendi sacrum. 
Quot res contineat hoc argumentum utiles, 
Non explicabit alius quam qui repperit. 
Significat primo saepe quos ipse alueris,  
Tibi inveniri maxime contrarios; 
Secundum ostendit scelera non ira deum, 
Fatorum dicto sed puniri tempore; 
Novissime interdicit ne cum malefico 
Usum bonus consociet ullius rei. 
Opes invisae merito sunt forti viro, 
Quia dives arca veram laudem intercipit. 
Caelo receptus propter virtutem Hercules 
Cum gratulantes persalutasset deos, 
Veniente Pluto, qui Fortunae est filius, 
Avertit oculos. Causam quaesivit pater. 
Odi inquit illum, quia malis amicus est 
Simulque obiecto cuncta corrumpit lucro. 
Utilius homini nihil est quam recte loqui: 
Probanda cunctis est quidem sententia, 
Sed ad perniciem solet agi sinceritas. 
Cum se ferarum regem fecissit leo
Et aequitatis vellet famam consequi, 
A pristina deflexit consuetudine 
Atque inter illas tenui contentus cibo 
Sancta incorrupta iura reddebat fide. 
Postquam labare coepit paenitentia, 
A fictione veretri linguam mulieris. 
Affinitatem traxit inde obscenitas. 
Rogavit alter, tribadas et molles mares 
Quae ratio procreasset. Exposuit senex: 
Idem Prometheus, auctor vulgi fictilis 
Qui simul offendit ad fortunam frangitur, 
Naturae partis veste quas celat pudor,  
Cum separatim toto finxisset die, 
Aptare mox ut posset corporibus suis, 
Ad cenam est invitatus subito a Libero. 
Ubi irrigatus multo venas nectare, 
Sero domum est reversus titubanti pede. 
Tum semisomno corde et errore ebrio 
Applicuit virginale generi masculo 
Et masculina membra applicuit feminis. 
Ita nunc libido pravo fruitur gaudio. 
Barbam capellae cum impetrassent ab Iove, 
Hirci maerentes indignari coeperunt 
Quod dignitatem feminae aequassent suam. 
Sinite inquit illas gloria vana frui 
Et usurpare vestri ornatum muneris, 
Pares dum non sint vestrae fortitudinis. 
Hoc argumentum monet ut sustineas tibi 
Habitu esse similes qui sint virtute impares. 
Cum de fortunis quidam quereretur suis, 
Aesopus finxit consolandi gratia:  
Vexata saevis navis tempestatibus, 
Inter vectorum lacrimas et mortis metum 
Faciem ad serenam subito ut mutatur dies, 
Ferri secundis tuta coepit flatibus 
Nimiaque nautas hilaritate extollere. 
Factus periclis tum gubernator sophus: 
Parce gaudere oportet et sensim queri, 
Totam aeque vitam miscet dolor et gaudium. 
Canes legatos olim misere ad Iovem 
Melioris vitae tempus oratum suae, 
Ut sese eriperet hominum contumeliis, 
Furfuribus sibi consparsum quod panem darent 
Fimoque turpi maximam explerent famem. 
Profecti sunt legati non celeri pede. 
Dum naribus scrutantur escam in stercore, 
Citati non respondent. Vix tandem invenit 
Eos Mercurius et turbatos attrahit. 
Tum vero vultum magni ut viderunt Iovis, 
Totam timentes concacarunt regiam; 
Propulsi vero fustibus vadunt foras. 
Vetat dimitti magnus illos Iuppiter.  
Mirati sibi legatos non revertier, 
Turpe aestimantes aliquid commissum a suis, 
Post aliquod tempus alios ascribi iubent. 
Rumor legatos superiores prodidit. 
Timentes rursus aliquid ne simile accidat, 
Odore canibus anum, sed multo, replent. 
Mandata dantur et dimittuntur statim. 
Adeunt. Rogantes aditum continuo impetrant. 
Consedit genitor tum deorum maximus 
Quassatque fulmen: tremere coepere omnia. 
Canes, confusus subito quod fuerat fragor, 
Repente odorem mixtum cum merdis cacant. 
Reclamant omnes vindicandam iniuriam. 
Sic est locutus ante poenam Iuppiter: 
Legatos non est regis non dimittere, 
Nec est difficile poenas culpae imponere; 
Sed hoc feretis pro iudicio praemium: 
Non veto dimitti, verum cruciari fame, 
Ne ventrem continere non possint suum. 
Illi autem qui miserunt vos tam futtiles 
Numquam carebunt hominis contumelia. 
Ita nunc legatos exspectant et posteri 
Novum et venire qui videt culum olfacit. 
Qui fert malis auxilium post tempus dolet. 
Gelu rigentem quidam colubram sustulit 
Sinuque fovit contra se ipse misericors: 
Namque ut refecta est necuit hominem protinus. 
Hanc alia cum rogaret causam facinoris, 
Respondit: Ne quis discat prodesse improbis. 
Vulpes, cubile fodiens, dum terram eruit 
Agitque pluris altius cuniculos, 
Pervenit ad draconis speluncam ultimam, 
Custodiebat qui thesauros abditos. 
Hunc simul aspexit: Oro ut imprudentiae 
Des primum veniam; deinde si pulchre vides, 
Quam non conveniens aurum sit vitae meae, 
Respondeas clementer. Quem fructum capis 
Hoc ex labore, quodve tantum est praemium 
Ut careas somno et aevum in tenebris exigas? 
Nullum inquit ille verum hoc ab summo mihi 
Iove attributum est. Ergo nec sumis tibi  
Nec ulli donas quicquam? Sic fatis placet. 
Nolo irascaris, libere si dixero: 
Dis est iratis natus, qui est similis tibi. 
Abiturus illuc, quo priores abierunt, 
Quid mente caeca miserum torques spiritum? 
Tibi dico, avare, gaudium heredis tui, 
Qui ture superos, ipsum te fraudas cibo, 
Qui tristis audis musicum citharae sonum, 
Quem tibiarum macerat iucunditas, 
Obsoniorum pretia cui gemitum exprimunt, 
Qui dum quadrantes aggeras patrimonio 
Caelum fatigas sordido periurio, 
Qui circumcidis omnem impensam funeri 
Libitina ne quid de tuo faciat lucri. 
Quid iudicare cogitet livor modo, 
Licet dissimulet, pulchre tamen intellego.  
Quicquid putabit esse dignum memoria, 
Aesopi dicet; si quid minus arriserit, 
A me contendet fictum quovis pignore. 
Quem volo refelli iam nunc responso meo: 
Sive hoc ineptum sive laudandum est opus, 
Invenit ille, nostra perfecit manus. 
Sed exsequamur coepti propositum ordinem. 
Homo doctus in se semper divitias habet. 
Simonides, qui scripsit egregium melos, 
Quo paupertatem sustineret facilius, 
Circum ire coepit urbes Asiae nobiles, 
Mercede accepta laudem victorum canens. 
Hoc genere quaestus postquam locuples factus est, 
Redire in patriam voluit cursu pelagio; 
Erat autem, ut aiunt, natus in Cia insula: 
Ascendit navem, quam tempestas horrida 
Simul et vetustas medio dissolvit mari. 
Hi zonas, illi res pretiosas colligunt,  
Subsidium vitae. Quidam curiosior: 
Simonide, tu ex opibus nil sumis tuis? 
Mecum inquit mea sunt cuncta. Tunc pauci enatant, 
Quia plures onere degravati perierant. 
Praedones adsunt, rapiunt, quod quisque extulit, 
Nudos relinquunt. Forte Clazomenae prope 
Antiqua fuit urbs, quam petierunt naufragi. 
Hic litterarum quidam studio deditus, 
Simonidis qui saepe versus legerat 
Eratque absentis admirator maximus, 
Sermone ab ipso cognitum cupidissime 
Ad se recepit; veste, nummis, familia 
Hominem exornavit. Ceteri tabulam suam 
Portant rogantes victum. Quos casu obvios 
Simonides ut vidit: Dixi, inquit, mea 
Mecum esse cuncta; vos quod rapuistis perit. 
Mons parturibat, gemitus immanes ciens, 
Eratque in terris maxima exspectatio. 
At ille murem peperit. †Hoc scriptum est tibi, 
Qui, magna cum minaris, extricas nihil. 
Nihil agere quod non prosit fabella admonet. 
Formica et musca contendebant acriter 
Quae pluris esset. Musca sic coepit prior: 
Conferre nostris tu potes te laudibus? 
Moror inter aras, templa perlustro omnia, 
Ubi immolatur, exta praegusto deum. 
In capite regis sedeo cum visum est mihi, 
Et matronarum casta delibo oscula. 
Laboro nihil atque optimis rebus fruor. 
Quid horum simile tibi contingit, rustica? 
Est gloriosus sane convictus deum, 
Sed illi qui invitatur, non qui invisus est. 
Aras frequentas? nempe abigeris, quom venis. 
Reges commemoras et matronarum oscula? 
Super etiam iactas tegere quod debet pudor. 
Nihil laboras? ideo, cum opus est, nil habes. 
Ego granum in hiemem cum studiose congero,  
Te circa murum pasci video stercore. 
Aestate me lacessis; cum bruma est siles. 
Mori contractam cum te cogunt frigora, 
Me copiosa recipit incolumem domus. 
Satis profecto rettudi superbiam. 
Fabella talis hominum discernit notas 
Eorum qui se falsis ornant laudibus, 
Et quorum virtus exhibet solidum decus. 
Quantum valerent inter homines litterae, 
Dixi superius: quantus nunc illis honos 
A superis sit tributus tradam memoriae. 
Simonides idem ille de quo rettuli, 
Victori laudem cuidam pyctae ut scriberet 
Certo conduxit pretio, secretum petit. 
Exigua cum frenaret materia impetum, 
Usus poeta moris est licentia 
Atque interposuit gemina Ledae sidera, 
Auctoritatem similis referens gloriae.  
Opus approbavit; sed mercedis tertiam 
Accepit partem. Cum reliquum posceret: 
Illi inquit reddent quorum sunt laudis duae. 
Verum ut ne irate te dimissum sentiant, 
Ad cenam mihi promitte; cognatos volo 
Hodie invitare, quorum es in numero mihi. 
Fraudatus quamvis et dolens iniuria, 
Ne male dimissam gratiam corrumperet, 
Promisit. Rediit hora dicta, recubuit. 
Splendebat hilare poculis convivium, 
Magno apparatu laeta resonabat domus, 
Repente duo cum iuvenes sparsi pulvere, 
Sudore multo diffluentes corpora, 
Humanam supra formam, cuidam servulo 
Mandant ut ad se provocet Simonidem; 
Illius interesse, ne faciat moram. 
Homo perturbatus excitat Simonidem. 
Unum promorat vix pedem triclinio, 
Ruina camerae subito oppressit ceteros; 
Nec ulli iuvenes sunt reperti ad ianuam. 
Ut est vulgatus ordo narratae rei, 
Omnes scierunt numinum praesentiam 
Vati dedisse vitam mercedis loco. 
Adhuc supersunt multa quae possim loqui, 
Et copiosa abundat rerum varietas; 
Sed temperatae suaves sunt argutiae, 
Immodicae offendunt. Quare, vir sanctissime, 
Particulo, chartis nomen victurum meis 
Latinis dum manebit pretium litteris, 
Si non ingenium, certe brevitatem approba, 
Quae commendari tanto debet iustius 
Quanto poetae sunt molesti validius."
28,Lucan,phars_2,"Iamque irae patuere deum, manifestaque belli
Signa dedit mundus:  legesque et foedera rerum
Praescia monstrifero vertit natura tumultu,
Indixitque nefas. Cur hanc tibi, rector Olympi,
Sollicitis visum mortalibus addere curam,
Noscant venturas ut dira per omina clades?
Sive parens rerum cum primum informia regna
Materiemque rudem flamma cedente recepit,
Finxit in aeternum caussas, qua cuncta coercet,
Se quoque lege tenens, et saecula iussa ferentem
Fatorum immoto divisit limite mundum:
Sive nihil positum est, sed Fors incerta vagatur,
Fertque refertque vices, et habet mortalia casus:
Sit subitum, quodcumque paras: sit caeca futuri
Mens hominum fati: liceat sperare timenti.
Ergo ubi concipiunt, quantis sit cladibus orbi
Constatura fides superum, ferale per urbem
Iustitium: latuit plebeio tectus amictu
Omnis honos: nullos comitata est purpura fasces.
Tunc questus tenuere suos, magnusque per omnes
Errabat sine voce dolor. Sic funere primo
Attonitae tacuere domus, cum corpora nondum
Conclamata iacent, nec mater crine soluto
Exigit ad saevos famularum brachia planctus:
Sed cum membra premit fugiente rigentia vita,
Vultusque exanimes, oculosque in morte natantes,
Necdum est ille dolor, sed iam metus: incubat amens,
Miraturque malum. Cultus matrona priores
Deposuit: moestaeque tenent delubra catervae.
Hae lacrimis sparsere deos, hae pectora duro
Adfixere solo, lacerasque in limine sacro
Attonitae fudere comas, votisque vocari
Adsuetas crebris feriunt ululatibus aures.
Nec cunctae summi templo iacuere Tonantis:
Divisere deos, et nullis defuit aris
Invidiam factura parens: quarum una madentes
Scissa genas, planctu liventes atra lacertos,
Nunc, ait, o miserae contundite pectora matres,
Nunc laniate comas, neve hunc differte dolorem,
Et summis servate malis: nunc flere potestas,
Dum pendet fortuna ducum: cum vicerit alter,
Gaudendum est. His se stimulis dolor ipse lacessit.
Nec non bella viri diversaque castra petentes
Effundunt iustas in numina saeva querelas:
O miserae sortis, quod non in Punica nati
Tempora, Cannarum fuimus Trebiaeque iuventus.
Non pacem petimus, superi: date gentibus iras:
Nunc urbes excite feras: coniuret in armis
Mundus: Achaemeniis decurrant Medica Susis
Agmina: Massageten Sythicus non adliget Ister:
Fundat ab extremo flavos Aquilone Suevos
Albis, et indomitum Rheni caput: omnibus hostes
Reddite nos populis: civile avertite bellum.
Hinc Dacus premat, inde Getes: occurrat Iberis
Alter, ad Eoas hic vertat signa pharetras:
Nulla vacet tibi, Roma, manus.   Vel perdere nomen
Si placet Hesperium, superi, collapsus in ignem
Plurimus ad terram per fulmina decidat aether.
Saeve parens, utrasque simul partesque ducesque,
Dum nondum meruere, feri.    Tantone novorum
Proventu scelerum quaerunt, uter imperet Urbi?
Vix tanti fuerat, civilia bella movere,
Ut neuter. Tales pietas peritura querelas
Egerit. At miseros angit sua cura parentes,
Oderuntque gravis vivacia fata senectae,
Servatosque iterum bellis civilibus annos. 
Atque aliquis, magno quaerens exempla timori,
Non alios, inquit, motus tunc fata parabant,
Cum post Teutonicos victor Libycosque triumphos
Exsul limosa Marius caput abdidit ulva.
Stagna udi texere soli laxaeque paludes
Depositum, Fortuna, tuum: mox vincula ferri
Exedere senem, longusque in carcere paedor.
Consul e eversa felix moriturus in Urbe
Poenas ante dabat scelerum. Mors ipsa refugit
Saepe virum, frustraque hosti concessa potestas
Sanguinis invisi: primo qui caedis in ictu
Diriguit, ferrumque manu torpente remisit.
Viderat immensum tenebroso in carcere lumen
Terribilesque deas scelerum, Mariumque futurum;
Audieratque pavens: Fas haec contingere non est
Colla tibi: debet multas hic legibus aevi,
Ante suam, mortes: vanum depone furorem.
Si libet ulcisci deletae funera gentis,
Hunc, Cimbri, servate senem. Non ille favore
Numinis, ingenti superum protectus ab ira,
Vir ferus, et Romam cupienti perdere fato
Suffciens.  Idem pelago delatus iniquo
Hostilem in terram, vacuisque mapalibus actus,
Nuda triumphati iacuit per regna Iugurthae,
Et Poenos pressit cineres. Solatia fati
Carthago Mariusque tulit: pariterue iacentes
Ignovere deis.  Libycas ibi colligit iras.
Ut primum fortuna redit, servilia solvit
Agmina: conflato saevas ergastula ferro
Exeruere manus.   Nulli gestanda dabantur
Signa ducis, nisi qui scelerum iam fecerat  usum,
Attuleratque in castra nefas. Pro fata! quis ille,
Quis fuit ille dies, Marius  quo moenia victor
Corripuit! quantoque gradu mors saeva cucurrit!
Nobilitas cum plebe perit: lateque vagatur
Ensis, et a nullo revocatum est pectore ferrum.
Stat cruor in templis: multaque rubentia caede
Lubrica saxa madent. Nulli sua profuit aetas.
Non senis extremum piguit vergentibus annis
Praecipitasse diem: nec prima in limine vitae
Infantis miseri nascentia rumpere fata.
Crimine quo parvi caedem potuere mereri?
Sed satis est iam, posse mori.  Trahit ipse furoris
Impetus: et, visum lenti, quaesisse nocentem.
In numerum pars magna perit: rapuitque cruentus
Victor ab ignota vultus cervice recisos,
Dum vacua pudet ire manu. Spes una salutis,
Oscula pollutae fixisse trementia dextrae.
Mille licet gladii mortis nova signa sequantur,
Degener o populus, vix saecula longa decorum
Sic meruisse viris, nedum breve dedecus aevi,
Et vitam, dum Sulla redit. Cui funera vulgi
Flere vacet? Vix te sparsum per viscera, Baebi,
Innumeras intercarpentis membra coronae
Discerpsisse manus: aut te, praesage malorum
Antoni, cuius laceris pendentia canis
Ora ferens miles festae rorantia mensae
Imposuit. Truncos laceravit Fimbria Crassos.
Saeva Tribunicio maduerunt robora tabo.
Te quoque neglectum violatae, Scaevola, dextrae
Ante ipsum penetrale deae semperque calentes
Mactavere focos: parvum sed fessa senectus
Sanguinis effudit iugulo, flammisque pepercit.
Septimus haec sequitur, repetitis fascibus, annus:
Ille fuit vitae Mario modus, omnia passo,
Quae peior fortuna potest, atque omnibus uso,
Quae melior: mensoque, homini quid fata pararent.
Iam, quot apud Sacri cecidere cadavera portum,
Aut Collina tulit stratas quot porta catervas,
Tunc cum paene caput mundi rerumque potestas
Mutavit translata locum, Romanaque Samnis
Ultra Caudinas speravit vulnera Furcas!
Sulla quoque immensis accessit cladibus ultor.
Ille quod exiguum restabat sanguinis Urbi
Hausit: dumque nimis iam putria membra recidit,
Excessit medicina modum, nimiumque secuta est,
Qua morbi duxere, manus. Periere nocentes;
Sed cum iam soli possent superesse nocentes.
Tum data libertas odiis, resolutaque legum
Frenis ira ruit. Non uni cuncta dabantur,
Sed fecit sibi quisque nefas.  Semel omnia victor
Iusserat. Infandum domini per viscera ferrum
Exegit famulus: nati maduere paterno
Sanguine.  Certatum est, cui cervix caesa parentis
Cederet: in fratrum ceciderunt praemia fratres.
Busta repleta fuga, permixtaque viva sepultis
Corpora: nec populum latebrae cepere ferarum.
Hic laqueo fauces elisaque guttura fregit:
Hic, se praecipiti iaculatus pondere, dura
Dissiluit percussus humo; mortesque cruento
Victori rapuere suas: hic robora busti
Exstruit ipse sui, necdum omni sanguine fuso
Desilit in flammas, et, dum licet, occupat ignes.
Colla ducum pilo trepidam gestata per Urbem,
Et medio congesta foro.  Cognoscitur illic,
Quidquid ubique iacet scelerum. Non Thracia tantum
Vidit Bistonii stabulis pendere tyranni;
Postibus Antaei Libye: nec Graecia moerens
Tot laceros artus Pisaea flevit in aula.
Cum iam tabe fluunt, confusaque tempore multo
Amisere notas, miserorum dextra parentum
Colligit, et pavido subducit cognita furto.
Meque ipsum memini, caesi deformia fratris
Ora rogo cupidum  vetitisque imponere flammis,
Omnia Sullanae lustrasse cadavera pacis,
Perque omnes truncos, cum qua cervice recisum
Conveniat, quaesisse caput.  Quid sanguine manes
Placatos Catuli referam? cum victima tristes
Inferias Marius forsan nolentibus umbris
Pendit, inexpleto non fanda piacula busto:
Cum laceros artus, aequataque vulnera membris
Vidimus, et toto quamvis in corpore caeso
Nil animae letale datum, moremque nefandae
Dirum saevitiae, pereuntis parcere morti.
Avulsae cecidere manus, exsectaque lingua
Palpitat, et muto vacuum ferit aera motu.
Hic aures, alius spiramina naris aduncae
Amputat: ille cavis evolvit sedibus orbes,
Ultimaque effundit spectatis lumina membris.
Vix erit ulla fides, tam saevi criminis unum
Tot poenas cepisse caput. Sic mole ruinae
Fracta sub ingenti miscentur pondere membra:
Nec magis informes veniunt ad litora trunci,
Qui medio periere freto. Quid perdere fructum
Iuvit, et, ut vilem, Marii confundere vultum?
Ut scelus hoc Sullas caedesque ostensa placeret,
Agnoscendus erat.   Vidit Fortuna colonos
Praenestina suos cunctos simul ense recisos,
Unius populum pereuntem tempore mortis.
Tunc flos Hesperiae, Latii iam sola iuventus,
Concidit, et miserae maculavit ovilia Romae.
Tot simul infesto iuvenes occumbere leto,
Saepe fames, pelagique furor, subitaeque ruinae,
Aut coeli terraeque lues, aut bellica clades
Numquam poena fuit. Densi vix agmina vulgi
Inter et exsangues, immissa morte, catervas
Victores movere manus.   Vix caede peracta
Procumbunt, dubiaque labant cervice: sed illos
Magna premit strages: peraguntque cadavera partem
Caedis: viva graves elidunt corpora trunci.
Intrepidus tanti sedit securus ab alto
Spectator sceleris: miseri tot milia vulgi
Non piguit iussisse mori.  Congesta recepit
Omnia Tyrrhenus Sullana cadavera gurges.
In fluvium primi cecidere, in corpora summi.
Praecipites haesere rates, et strage cruenta
Interruptus aquis fluxit prior amnis in aequor.
Ad molem stetit unda sequens, dum sanguinis alti
Vis sibi fecit iter, campumque effusa per omnem,
Praecipitique ruens Tiberina ad flumina rivo
Haerentes adiuvit aquas: nec iam alveus amnem,
Nec retinent ripae, redditque cadavera campo.
Tandem Tyrrhenas vix eluctatus in undas
Sanguine caeruleum torrenti dividit aequor.
Hisne Salus rerum, Felix his Sulla vocari,
His meruit tumulum medio sibi tollere Campo?
Haec rursus patienda manent: hoc ordine belli
Ibitur: hic stabit civilibus exitus armis.
Quamquam agitant graviora metus, multumque coitur
Humani generis maiore in praelia damno,
Exsulibus Mariis bellorum maxima merces
Roma recepta fuit: nec plus victoria Sullae
Praestitit, invisas penitus quam tollere partes.
Hos alio, Fortuna, vocas, olimque potentes
Concurrunt.  Neuter civilia bella moveret,
Contentus, quo Sulla fuit. Sic moesta senectus
Praeteritique memor flebat, metuensque futuri. 
At non magnanimi percussit pectora Bruti
Terror, et in tanta pavidi formidine motus
Pars populi lugentis erat: sed nocte sopora,
Parrhasis obliquos Helice cum verteret axes,
Atria cognati pulsat non ampla Catonis.
Invenit insomni volventem publica cura
Fata virum casusque Urbis, cunctisque timentem,
Securumque sui; farique his vocibus orsus:
Omnibus expulsae terris olimque fugatae
Virtutis iam sola fides, quam turbine nullo
Excutiet fortuna tibi; tu mente labantem
Dirige me, dubium certo tu robore firma:
Namque alii Magnum    vel Caesaris arma sequantur:
Dux Bruto Cato solus  erit. Pacemne tueris,
Inconcussa tenens dubio vestigia mundo?
An placuit, ducibus scelerum populique furentis
Cladibus immixtum, civile absolvere bellum?
Quemque suas rapiunt scelerata in proelia caussae:
Hos polluta domus, legesque in pace timendae;
Hos ferro fugienda fames, mundique ruinae
Permiscenda fides. Nullum furor egit in arma;
Castra petunt magna victi mercede: tibi uni
Per se bella placent?  Quid tot durasse per annos
Profuit immunem corrupti moribus aevi?
Hoc solum longae pretium virtutis habebis:
Accipient alios, facient te bella nocentem.
Ne tantum, o superi, liceat feralibus armis,
Has etiam movisse manus: nec pila lacertis
Missa tuis caeca telorum in nube ferantur:
Nec tanta in casum virtus eat. Ingeret omnis
Se belli fortuna tibi. Quis nolet in isto
Ense mori, quamvis alieno vulnere labens,
Et scelus esse tuum?  Melius tranquilla sine armis
Otia solus ages, sicut coelestia semper
Inconcussa suo volvuntur sidera lapsu.
Fulminibus propior terrae succenditur aer,
Imaque telluris ventos tractusque coruscos
Flammarum accipiunt: nubes excedit Olympus
Lege deum. Minimas rerum    discordia turbat:
Pacem summa tenent. Quam laete Caesaris aures
Accipient, tantum venisse in proelia civem!
Nam praelata suis numquam diversa dolebit
Castra ducis Magni. Nimium placet ipse, Catoni
Si bellum civile placet. Pars magna senatus
Et duce privato gesturus proelia consul
Sollicitant, proceresque alii: quibus adde Catonem
Sub iuga Pompeii, tote iam liber in orbe
Solus Caesar erit. Quodsi pro legibus arma
Ferre iuvat patriis, libertatemque tueri:
Nunc neque Pompeii Brutum nec Caesaris hostem,
Post bellum victoris habes. Sic fatur. At illi
Arcano sacras reddit Cato pectore voces:
Summum, Brute, nefas civilia bella fatemur:
Sed quo fata trahunt, virtus secura sequetur.
Crimen erit superis, et me fecisse nocentem.
Sidera quis mundumque valet spectare cadentem,
Expers ipse metus? quis, cum ruat arduus aether,
Terra labet, mixto coeuntis pondere mundi,
Compressas tenuisse manus   Gentesne furorem
Hesperium ignotae Romanaque bella sequentur,
Deductique fretis alio sub sidere reges;
Otia solus agam? Procul hunc arcete furorem,
O superi, motura Dahas ut clade Getasque,
Securo me, Roma cadat. Ceu morte parentem
Natorum orbatum, longum producere funus
Ad tumulum iubet ipse dolor: iuvat ignibus atris
Inseruisse manus, constructoque aggere busti
Ipsum atras tenuisse faces: non ante revellar,
Exanimem quam te complectar, Roma, tuumque
Nomen, libertas, et inanem prosequar umbram.
Sic eat: immites Romana piacula divi
Plena ferant: nullo fraudemus sanguine bellum.
O utinam coelique deis erebique liceret
Hoc caput in cunctas damnatum exponere poenas!
Devotum hostiles Decium pressere catervae:
Me geminae figant acies, me barbara telis
Rheni turba petat: cunctis ego pervius hastis
Excipiam medius totius vulnera belli.
Hic redimat sanguis populos: hac caede luatur,
Quidquid Romani meruerunt pendere mores.
Ad iuga cur faciles populi, cur saeva volentes
Regna pati pereunt?   Me solum invadite ferro,
Me frustra leges et inania iura tuentem:
Hic dabit, hic pacem iugulus, finemque laborum
Gentibus Hesperiis: post me regnare volenti
Non opus est bello. Quin publica signa ducemque
Pompeium sequimur? Nec, si fortuna favebit,
Hunc quoque totius sibi ius promittere mundi
Non bene compertum est. Ideo me milite vincat,
Ne sibi se vicisse putet. Sic fatur, et acres
Irarum movit stimulos, iuvenisque calorem
Excitat in nimios belli civilis amores. 
Interea, Phoebo gelidas pellente tenebras,
Pulsatae sonuere fores: quas sancta relicto
Hortensi moerens irrupit Marcia busto:
Quondam virgo toris melioris iuncta mariti:
Mox, ubi, connubii pretium mercesque, soluta est
Tertia iam soboles, alios fecunda penates
Impletura datur, geminas ex sanguine matris
Permixtura domos. Sed postquam condidit urna
Supremos cineres, miserando concita vultu,
Effusas laniata comas, concussaque pectus
Verberibus crebris, cineresque ingesta sepulcri,
Non aliter placitura viro, sic moesta profatur:
Dum sanguis inerat, dum vis materna, peregi
Iussa, Cato, et geminos excepi foeta maritos.
Visceribus lassis, partuque exhausta, revertor
Iam nulli tradenda viro. Da foedera prisci
Illibata tori: da tantum nomen inane
Connubii: liceat tumulo scripsisse, CATONIS
MARCIA; nec dubium longo quaeratur in aevo,
Mutarim primas expulsa, an tradita, taedas.
Non me laetorum comitem rebusque secundis
Accipis: in curas venio partemque laborum.
Da mihi castra sequi.  Cur tuta in pace relinquar,
Et sit civili propior Cornelia bello?
Hae flexere virum voces, et, tempora quanquam
Sint aliena toris, iam fato in bella vocante,
Foedera sola tamen, vanaque carentia pompa
Iura placent, sacrisque deos admittere testes.
Festa coronato non pendent limine serta;
Infulaque in geminos discurrit candida postes,
Legitimaeque faces, gradibusque adclivis eburnis
Stat torus, et picto vestes discriminat auro:
Turritaque premens frontem matrona corona
Translata vetuit contingere limina planta.
Non, timidum nuptae leviter tectura pudorem,
Lutea demissos velarunt flammea vultus:
Balteus haud fluxos gemmis adstrinxit amictus,
Colla monile decens, humerisque haerentia primis
Suppara nudatos cingunt angusta lacertos.
Sic, ut erat, moesti servat lugubria cultus,
Quoque modo natos, hoc est amplexa maritum.
Obsita funerea celatur purpura lana;
Non soliti lusere sales: nec more Sabino
Excepit tristis convicia festa maritus.
Pignora nulla domus, nulli coiere propinqui.
Iunguntur taciti, contentique auspice Bruto.
Ille nec horrificam sancto dimovit ab ore
Caesariem, duroque admisit gaudia vultu. -
Ut primum tolli feralia viderat arma,
Intonsos rigidam in frontem descendere canos
Passus erat, moestamque genis increscere barbam.
Uni quippe vacat studiisque odiisque carenti,
Humanum lugere genus. -   Nec foedera prisci
Sunt tentata tori: iusto quoque robur amori
Restitit. Hi mores, haec duri immota Catonis
Secta fuit: servare modum, finemque tenere,
Naturamque sequi, patriaeque impendere vitam;
Nec sibi, sed toti genitum se credere mundo.
Huic epulae, vicisse famem: magnique penates,
Submovisse hiemem tecto: pretiosaque vestis,
Hirtam membra super Romani more Quiritis
Induxisse togam: Venerisque huic maximus usus,
Progenies; Urbi pater est, Urbique maritus:
Iustitiae cultor, rigidi servator honesti:
In commune bonus: nullosque Catonis in actus
Subrepsit partemque tulit sibi nata voluptas.
Interea trepido discedens agmine Magnus
Moenia Dardanii tenuit Campana coloni.
Haec placuit belli sedes, hinc summa moventi
Hostis in occursum sparsas extendere partes,
Umbrosis mediam qua collibus Apenninus
Erigit Italiam, nullo qua vertice tellus
Altius intumuit, propiusve accessit Olympo.
Mons inter geminas medius se porrigit undas
Inferni superique maris: collesque coercent
Hinc Tyrrhena vado frangentes aequora Pisae,
Illinc Dalmaticis obnoxia fluctibus Ancon.
Fontibus hic vastis immensos concipit amnes,
Fluminaque in gemini spargit divortia ponti.
In laevum cecidere latus veloxque Metaurus,
Crustumiumque rapax, et iunctus Sapis Isauro,
Senaque, et Adriacas qui verberat Aufidus undas:
Quoque magis nullum tellus  se solvit in amnem,
Eridanus fractas devolvit in aequora silvas
Hesperiamque exhaurit aquis. Hunc fabula primum
Populea fluvium  ripas umbrasse corona:
Cumque, diem pronum transverso limite ducens,
Succendit Phaethon flagrantibus aethera loris,
Gurgitibus raptis penitus tellure perusta,
Hunc habuisse pares Phoebeis ignibus undas.
Non minor hic Nilo, si non per plana iacentis
Aegypti Libycas Nilus stagnaret arenas.
Nec minor hic Istro, nisi quod, dum permeat orbem
Ister, casuros in quaelibet aequora fontes
Accipit, et Scythicas exit non solus in undas.
Dexteriora petens montis declivia Tibrim
Unda facit, Rutubamque cavum. Delabitur inde
Vulturnusque celer, nocturnaeque editor aurae
Sarnus, et umbrosae Liris per regna Maricae
Vestinis impulsus aquis, radensque Salerni
Culta Siler, nullasque vado qui Macra moratus
Alnos, vicinae percurrit in aequora Lunae.
Longior educto qua surgit in aera dorso,
Gallica rura videt, devexasque aspicit Alpes.
Tunc Umbris Marsisque ferax, domitusque Sabelle
Vomere, piniferis amplexus rupibus omnes
Indigenas Latii populos, non deserit ante
Hesperiam, quam cum Scyllaeis clauditur undis,
Extenditque suas in templa Lacinia rupes;
Longior Italia, donec confinia pontus
Solveret incumbens, terrasque repelleret aequor.
At postquam gemino tellus elisa profundo est,
Extremi colles Siculo cessere Peloro. 
Caesar, in arma furens, nulla, nisi sanguine fuso,
Gaudet habere vias, quod non terat hoste vacantes
Hesperiae fines, vacuosque irrumpat in agros,
Atque ipsum non perdat iter, consertaque bellis
Bella gerat. Non tam portas intrare patentes,
Quam fregisse, iuvat: nec tam patiente colono
Arva premi, quam si ferro populetur et igni.
Concessa pudet ire via, civemque videri.
Tunc urbes Latii dubiae, varioque favore
Ancipites, quamquam primo terrore ruentis
Cessurae belli, denso tamen aggere firmant
Moenia, et abrupto circumdant undique vallo:
Saxorumque orbes, et quae super eminus hostem
Tela petant, altis murorum turribus aptant.
Pronior in Magnum populus, pugnatque minaci
Cum terrore fides: ut, cum mare possidet Auster
Flatibus horrisonis, hunc aequora tota sequuntur:
Si rursus tellus, pulsu laxata tridentis
Aeolii, tumidis immittat fluctibus Eurum,
Quamvis icta novo, ventum tenuere priorem
Aequora, nubiferoque polus cum cesserit Euro,
Vindicat unda Notum. Facilis sed vertere mentes
Terror erat, dubiamque fidem fortuna ferebat.
Gens Hetrusca fuga trepidi nudata Libonis,
Iusque sui pulso iam perdidit Umbria Thermo.
Nec gerit auspiciis civilia bella paternis
Caesaris audito conversus nomine Sulla.
Varus, ut admotae pulsarunt Auximon alae,
Per diversa ruens neglecto moenia tergo,
Qua silvae, qua saxa, fugit. Depellitur arce
Lentulus Asculea. Victor cedentibus instat,
Divertitque acies: solusque ex agmine tanto
Dux fugit, et nullas ducentia signa cohortes.
Tu quoque commissae nudatam deseris arcem,
Scipio, Nuceriae: quamquam firmissima pubes
His sedeat castris, iampridem Caesaris armis
Parthorum seducta metu: qua Gallica damna
Supplevit Magnus, dumque ipse ad bella vocaret,
Donavit socero Romani sanguinis usum.
At te Corfini validis circumdata muris
Tecta tenent, pugnax Domiti: tua classica servat
Oppositus quondam polluto tiro Miloni.
Ut procul immensam campo consurgere nubem,
Ardentesque acies percussis sole corusco
Conspexit telis, Socii, decurrite, dixit,
fluminis ad ripas, undaeque immergite pontem:
Et tu montanis totus nunc fontibus exi,
Atque omnes trahe, gurges, aquas ut spumeus alnos,
Discussa compage, feras. Hoc limite bellum
Haereat, hac hostis lentus terat otia ripa.
Praecipitem cohibete ducem: victoria nobis
Hic primum stans Caesar erit. Nec plura locatus,
Devolvit rapidum nequidquam moenibus agmen.
Nam prior e campis ut conspicit, amne soluto,
Rumpi Caesar iter, calida prolatus ab ira:
Non satis est, muris latebras quaesisse pavori?
Obstruitis campos, fluviisque arcere paratis,
Ignavi?  Non, si tumido me gurgite Ganges
Submoveat, stabit iam flumine Caesar in ullo,
Post Rubiconis aquas. Equitum properate catervae:
Ite simul pedites: ruiturum adscendite pontem.
Haec ubi dicta, levis totas accepit habenas
In campum sonipes: crebroque simillima nimbo
Trans ripam validi torserunt tela lacerti.
Ingreditur pulsa fluvium statione vacantem
Caesar, et ad tutas hostis compellitur arces.
Et iam moturas ingentia pondera turres
Erigit, et mediis subrepsit vinea muris:
Ecce, nefas belli, reseratis agmina portis
Captivum traxere ducem, civisque superbi
Constitit ante pedes. Vultu tamen alta minaci
Nobilitas recta ferrum cervice poposcit.
Scit Caesar poenamque peti, veniamque timeri.
Vive, licet nolis, et nostro munere, dixit,
Cerne diem.  Victis iam spes bona partibus esto,
Exemplumque mei: vel, si libet, arma retenta;
Et nihil hac venia, si viceris ipse, paciscor.
Fatur, et adstrictis laxari vincula palmis
Imperat. Heu quanto melius vel caede peracta
Parcere Romano potuit fortuna pudori;
Poenarum extremum cui fit, quod castra secutus
Sit patriae Magnumque ducem totumque senatum,
Ignosci. Premit ille graves interritus iras,
Et secum: Romamne petes, pacisque recessus,
Degener?   In medios belli non ire furores,
Iamdudum moriture, paras?    Rue certus, et omnes
Lucis rumpe moras, et Caesaris effuge munus. 
Nescius interea capti ducis, arma parabat
Magnus, ut immixto firmaret robore partes.
Iamque secuturo iussurus classica Phoebo,
Tentandasque ratus moturi militis iras,
Adloquitur tacitas veneranda voce cohortes:
O scelerum ultores, melioraque signa secuti,
O vere Romana manus, quibus arma senatus
Non privata dedit, voti deposcite pugnam.
Ardent Hesperii saevis populatibus agri:
Gallica per gelidas rabies effunditur Alpes:
Iam tetigit sanguis pollutos Caesaris enses.
Di melius, belli tulimus quod damna priores.
Coeperit inde nefas. Iamiam, me praeside, Roma
Supplicium poenamque  petat. Neque enim ista vocari
Proelia iusta decet, patriae sed vindicis iram.
Nec magis hoc bellum  est, quam cum Catilina paravit
Arsuras in tecta faces, sociusque furoris
Lentulus, exsertique manus vesana Cethegi.
O rabies miseranda ducis!  Cum fata Camillis
Te, Caesar, magnisque velint miscere Metellis,
Ad Cinnas Mariosque veni. Sternere profecto,
Ut Catulo iacuit Lepidus, nostrasque secures
Passus,   Sicanio tegitur qui Carbo sepulcro,
Quique feros movit Sertorius exsul Iberos.
Quamquam, si qua fides, his te quoque iungere, Caesar,
Invideo, nostrasque manus    quod Roma furenti
Opposuit. Parthorum utinam post praelia sospes,
Et Scythicis Crassus victor remeasset ab oris,
Ut simili caussa caderes, qua Spartacus hostis.
Te quoque si superi titulis accedere nostris
Iusserunt, valet in torquendo dextera pilo:
Peridus haec iterum  circum praecordia sanguis
Incaluit: disces non esse ad bella fugaces,
Qui pacem potuere pati. Licet ille solutum
Defectumque vocet, ne vos mea terreat aetas.
Dux sit in his castris senior, dum miles in illis.
Quo potuit civem populus perducere liber,
Adscendi, supraque nihil, nisi regna, reliqui.
Non privata cupit, Romana quisquis in urbe
Pompeium transire parat. Hinc consul uterque,
Hinc acies statura ducum est. Caesarne senatus
Victor erit?  Non tam caeco trahis omnia cursu,
Teque nihil, Fortuna, pudet. Multisne rebellis
Gallia iam lustris aetasque impensa labori
Dant animos?   Rheni gelidis quod fugit ab undis,
Oceanumque vocans incerti stagna profundi,
Territa quaesitis ostendit terga Britannis?
An vanae tumuere minae, quod fama furoris
Expulit armatam patriis e sedibus Urbem?
Heu demens, non te fugiunt, me cuncta sequuntur:
Qui cum signa tuli toto fulgentia ponto,
Ante bis exactum quam Cynthia conderet orbem,
Omne fretum metuens pelagi pirata reliquit,
Angustaque domum terrarum in sede poposcit.
Idem ego per Sythici profugum divortia Ponti
Indomitum regem, Romanaque fata morantem,
Ad mortem, Sulla felicior, ire coegi.
Pars mundi mihi nulla vacat: sed tota tenetur
Terra meis, quocumque iacet sub sole, tropaeis.
Hinc me victorem geldas ad Phasidos undas
Arctos habet: calida medius mihi cognitus axis
Aegypto, atque umbras nusquam flectente Syene.
Occasus mea iura timent, Tethynque fugacem
Qui ferit Hesperius post omnia flumina Baetis.
Me domitus cognovit Arabs, me Marte feroces
Heniochi, notique erepto vellere Colchi.
Cappadoces mea signa timent: et dedita sacris
Incerti Iudaea dei, mollisque Sophene.
Armenios, Cilicasque feros, Taurosque subegi.
Quod socero bellum, praeter civile, reliqui?
Verba ducis nullo partes clamore sequuntur,
Nec matura petunt promissae classica pugnae.
Sensit et ipse metum Magnus; placuitque referri
Signa, nec in tantae discrimina mittere pugnae
Iam victum fama non visi Caesaris agmen.
Pulsus ut armentis primo certamine taurus
Silvarum secreta petit, vacuosque per agros
Exsul in adversis explorat cornua truncis;
Nec redit in pastus, nisi cum cervice recepta
Excussi placuere tori: mox reddita victor
Quoslibet in saltus comitantibus agmina tauris
Invito pastore trahit: sic viribus impar
Tradidit Hesperiam, profugusque per Apula rura
Brundusii tutas conscendit Magnus in arces.
Urbs est Dictaeis olim possessa colonis,
Quos profugos Creta vexere per aequora puppes
Cecropiae, victum mentitis Thesea velis.
Hac latus angustum iam se cogentis in arcum
Hesperiae tenuem producit in aequora linguam,
Hadriacas flexis claudit quae cornibus undas.
Nec tamen hoc arctis immissum faucibus aequor
Portus erat, si non violentos insula Coros
Exciperet saxis, lapsasque refunderet undas.
Hinc illinc montes scopulosae rupis aperto
Opposuit natura mari, flatusque removit,
Ut tremulo starent contentae fune carinae.
Hinc late patet omne fretum, seu vela ferantur
In portus, Corcyra, tuos, seu laeva petatur
Illyris Ionias vergens Epidamnos in undas
Huc fuga nautarum, cum totas Hadria vires
Movit, et in nubes abiere Ceraunia, quumque
Spumoso Calaber perfunditur aequore Sason. 
Ergo ubi nulla fides rebus post terga relictis,
Nec licet ad duros Martem convertere Iberos,
Cum mediae iaceant immensis tractibus Alpes:
Tum subole ex tanta natum, cui firmior aetas,
Adfatur: Mundi iubeo tentare recessus.
Euphratem Nilumque move, quo nominis usque
Nostri fama venit, quas est vulgata per urbes
Post me Roma ducem. Sparsos per rura colonos
Redde mari Cilicas. Pharios hinc concute reges,
Tigranemque meum. Nec Pharnacis arma relinquas,
Admoneo, nec tu populos utraque vagantes
Armenia, Pontique feras per litora gentes,
Rhipaeasoue manus, et quas tenet aequore denso
Pigra palus Scythici patiens Maeotica plaustri.
Sed quid plura moror? totos mea, nate, per ortus
Bella feres, totoque urbes agitabis in orbe
Perdomitas: omnes redeant in castra triumphi.
Et vos, qui Latios signatis nomine fastos,
Primus in Epirum Boreas agat: inde per arva
Graiorum  Macetumque novas adquirite vires,
Dum paci dat tempus hiems. Sic fatur, et omnes
Iussa gerunt, solvuntque cavas a litore puppes.
At numquam patiens pacis longaeque quietis
Armorum, ne quid fatis mutare liceret,
Adsequitur, generique premit vestigia Caesar.
Sufficerent aliis primo tot moenia cursu
Rapta, tot oppressae depulsis hostibus arces:
Ipsa, caput mundi, bellorum maxima merces,
Roma, capi facilis. Sed Caesar, in omnia praeceps,
Nil actum credens, cum quid superesset agendum,
Instat atrox: et adhuc, quamvis possederit omnem
Italiam, extremo sedeat quod litore Magnus,
Communem tamen esse dolet: nec rursus aperto
Vult hostes errare freto, sed molibus undas
Obstruit, et latum deiectis rupibus aequor.
Cedit in immensum cassus labor: omnia pontus
Haurit saxa vorax, montesque immiscet arenis:
Ut maris Aegaei medias si celsus in undas
Depellatur Eryx, nullae tamen aequore rupes
Emineant; vel si convulso vertice Gaurus
Decidat in fundum penitus stagnantis Averni.
Ergo ubi nulla vado tenuit sua pondera moles,
Tunc placuit caesis innectere vincula silvis,
Roboraque immensis late religare catenis.
Tales fama canit tumidam super aequora Xerxem
Construxisse vias, multum cum pontibus ausus,
Europamque Asiae, Sestonque admovit Abydo,
Incessitque fretum rapidi super Hellesponti,
Non Eurum Zephyrumque timens; cum vela ratesque
In medium deferret Athon. Sic ora profundi
Arctantur casu nemorum: tunc aggere multo
Surgit opus, longaeque tremunt super aequor turres.
Pompeius tellure nova compressa profundi
Ora videns, curis animum mordacibus angi,
Ut reseret pelagus, spargatque per aequora bellum.
Saepe Noto plenae, tensisque rudentibus actae
Ipsa maris per claustra rates fastigia molis
Discussere salo, spatiumque dedere carinis:
Tortaque per tenebras validis ballista lacertis,
Multifidas iaculata faces. Ut tempora tandem
Furtivae placuere fugae: ne litora clamor
Nauticus exagitet, neu buccina dividat horas,
Neu tuba praemonitos perducat ad aequora nautas,
Praecepit sociis. Iam coeperat ultima Virgo
Phoebum laturas ortu praecedere Chelas,
Cum taciti solvere rates. Non anchora voces
Movit, dum spissis avellitur uncus arenis:
Dum iuga curvantur mali, dumque ardua pinus
Erigitur, pavidi classis siluere magistri:
Strictaque pendentes deducunt carbasa nautae,
Nec quatiunt validos, ne silibet aura, rudentes.
Dux etiam votis hoc te, Fortuna, precatur,
Quam retinere vetas, liceat sibi perdere saltem
Italiam. Vix fata sinunt: nam murmure vasto
Impulsum rostris sonuit mare, fluctuat unda,
Totque carinarum permixtis aequora sulcis.
Ergo hostes portis, quas omnes solverat urbis
Cum fato conversa fides, murisque recepti,
Praecipiti cursu flexi per cornua portus
Ora petunt, pelagusque dolent contingere classes.
Heu pudor! exigua est fugiens victoria Magnus.
Angustus puppes mittebat in aequora limes,
Arctior Euboica, qua Chalcida verberat, unda.
Hic haesere rates geminae, classique paratas
Excepere manus: tractoque in litora bello
Hic primum rubuit civili sanguine Nereus.
Cetera classis abit, summis spoliata carinis:
Ut, Pagasaea ratis peteret cum Phasidos undas,
Cyaneas tellus emisit in aequora cautes;
Rapta puppe minor subducta est montibus Argo,
Vanaque percussit pontum Symplegas inanem,
Et statura redit. Iam Phoebum urgere monebat
Non idem Eoi color aetheris, albaque nondum
Lux rubet, et flammas propioribus eripit astris:
Et iam Pleias hebet, flexi iam plaustra Bootae
In faciem puri redeunt languentia coeli,
Maioresque latent stellae, calidumque refugit
Lucifer ipse diem. Pelagus iam, Magne, tenebas,
Non ea fata ferens, quae, cum super aequora toto
Praedonem sequerere mari.   Lassata triumphis
Destituit Fortuna tuis. Cum coniuge pulsus,
Et natis, totosque trahens in bella penates,
Vadis adhuc ingens, populis comitantibus, exsul.
Quaeritur indignae sedes longinqua ruinae.
Non, quia te superi patrio privare sepulchro
Maluerint, Phariae busto damnantur arenae:
Parcitur Hesperiae; procul hoc ut in orbe remoto
Abscondat Fortuna nefas, Romanaque tellus
Immaculata sui servetur sanguine Magni."
29,Silius Italicus,pun_9,"Turbato monstris Latio cladisque futurae
signa per Ausoniam prodentibus inrita diuis,
haud secus ac si fausta forent et prospera pugnae
omina uenturae, consul traducere noctem
exsomnis telumque manu uibrare per umbras
ac modo segnitie Paulum increpitare, modo acris
exercere tubas nocturnaque classica uelle.
nec minor in Poeno properi certaminis ardor.
erumpunt uallo fortuna urgente sinistra
consertaeque manus. nam sparsi ad pabula campis
uicinis raptanda Macae fudere uolucrem
telorum nubem. ante omnis inuadere bella
Mancinus gaudens hostilique unguere primus
tela cruore cadit, cadit et numerosa iuuentus.
nec pecudum fibras Varro et contraria Paulo
auspicia incusante deum compesceret arma,
ni sors alterni iuris, quo castra reguntur,
arbitrium pugnae properanti in fata negasset.
quae tamen haud ualuit perituris milibus una
plus donasse die. rediere in castra, gemente
haud dubie Paulo, qui crastina iura uideret
amenti cessura uiro, frustraque suorum
seruatas a caede animas. nam turbidus ira
infensusque morae dilata ob proelia ductor
Sicine, sic
inquit grates pretiumque rependis,
Paule, tui capitis? meruerunt talia, qui te
legibus atque urnae dira eripuere minanti?
tradant immo hosti reuocatos ilicet enses,
tradant arma iube, aut pugnantum deripe dextris.
sed uos, quorum oculos atque ora umentia uidi,
uertere cum consul terga et remeare iuberet,
ne morem et pugnae signum expectate petendae.
dux sibi quisque uiam rapito, cum spargere primis
incipiet radiis Gargana cacumina Phoebus.
pandam egomet propere portas. ruite ocius atque hunc
ereptum reuocata diem.
sic turbidus aegra
pestifero pugnae castra incendebat amore. 
At Paulus, iam non idem nec mente nec ore,
sed qualis stratis deleto milite campis
post pugnam stetit, ante oculos atque ora futuro
obuersante malo, ceu iam spe lucis adempta
cum stupet exanimata parens natique tepentis
nequiquam fouet extremis amplexibus artus,
Per totiens
inquit concussae moenia Romae,
perque has, nox Stygia quas iam circumuolat umbra,
insontis animas, cladi parce obuius ire.
dum transit diuum furor et consumitur ira
Fortunae, nouus Hannibalis, sat, nomina ferre
si discit miles nec frigidus aspicit hostem.
nonne uides, cum uicinis auditur in aruis,
quam subitus linquat pallentia corpora sanguis,
quamque fluant arma ante tubas? cunctator et aeger,
ut rere, in pugnas Fabius quotcumque sub illis
culpatis duxit signis, nunc arma capessunt.
at quos Flaminius—sed dira auertite diui.
sin nostris animus monitis precibusque repugnat,
aures pande deo. cecinit Cymaea per orbem
haec olim uates et te praesaga tuosque
uulgauit terris proauorum aetate furores.
iamque alter tibi, nec perplexo carmine, coram
fata cano uates: sistis ni crastina signa,
 firmabis nostro Phoebeae dicta Sibyllae
sanguine. nec Graio posthac Diomede ferentur,
sed te, si perstas, insignes consule campi.
haec Paulus, lacrimaeque oculis ardentibus ortae. 
Necnon et noctem sceleratus polluit error.
Xanthippo captus Libycis tolerarat in oris
seruitium Satricus, mox inter praemia regi
Autololum dono datus ob uirtutis honorem.
huic domus et gemini fuerant Sulmone relicti
matris in uberibus nati, Mancinus et una
nomine Rhoeteo Solimus. nam Dardana origo
et Phrygio genus a proauo, qui sceptra secutus
Aeneae claram muris fundauerat urbem
ex sese dictam Solimon. celebrata colonis
mox Italis paulatim attrito nomine Sulmo.
at tum barbaricis Satricus cum rege cateruis
aduectus, quo non spretum, si posceret usus,
noscere Gaetulis Latias interprete uoces,
postquam posse datum Paeligna reuisere tecta
et patrium sperare Larem, ad conamina noctem
aduocat ac furtim castris euadit iniquis.
sed fuga nuda uiri. sumpto nam prodere coepta
uitabat clipeo et dextra remeabat inermi.
exuuias igitur prostrataque corpora campo
lustrat et exutis Mancini cingitur armis.
iamque metus leuior. uerum, cui dempta ferebat
exangui spolia et cuius nudauerat artus,
natus erat, paulo ante Maca prostratus ab hoste. 
Ecce sub aduentum noctis primumque soporem
alter natorum, Solimus, uestigia uallo
Ausonio uigil extulerat, dum sorte uicissim
alternat portae excubias, fratrisque petebat
Mancini stratum sparsa inter funera corpus,
furtiua cupiens miserum componere terra.
nec longum celerarat iter, cum tendere in armis
aggere Sidonio uenientem conspicit hostem,
quodque dabat fors in subitis necopina, sepulcro
Aetoli condit membra occultata Thoantis.
inde, ubi nulla sequi propius pone arma uirumque
incomitata uidet uestigia ferre per umbras,
prosiliens tumulo contorquet nuda parentis
in terga haud frustra iaculum, Tyriamque sequentum
Satricus esse manum et Sidonia uulnera credens,
auctorem caeci trepidus circumspicit ictus. 
Verum ubi uictorem iuuenili robore cursus
attulit et notis fulsit lux tristis ab armis
fraternusque procul luna prodente retexit
ante oculos sese et radiauit comminus umbo,
exclamat iuuenis subita flammatus ab ira:
Non sim equidem Sulmone satus tua, Satrice, proles
nec frater, Mancine, tuus fatearque nepotem
Pergameo indignum Solimo, si euadere detur
huic nostras impune manus. tu nobile gestes
germani spolium ante oculos referasque superba
me spirante domus Paelignae perfidus arma?
haec tibi, cara parens Acca, ad solacia luctus
dona feram, nati ut figas aeterna sepulcro.
Talia uociferans stricto mucrone ruebat.
ast illi iam tela manu iamque arma fluebant
audita patria natisque et coniuge et armis,
ac membra et sensus gelidus stupefecerat horror.
 tum uox semanimi miseranda effunditur ore:
Parce, precor, dextrae, non ut mihi uita supersit
(quippe nefas hac uelle frui), sed sanguine nostro
ne damnes, o nate, manus. Carthaginis ille
captiuus, patrias nunc primum aduectus in oras,
ille ego sum Satricus, Solimi genus. haud tua, nate,
fraus ulla est. iaceres in me cum feruidus hastam,
Poenus eram. uerum castris elapsus acerbis
ad uos et carae properabam coniugis ora:
hunc rapui exanimi clipeum. sed iam unice nobis
haec fratris tumulis arma excusata reporta.
curarum tibi prima tamen sit, nate, referre
ductori monitus Paulo, producere bellum
nitatur Poenoque neget certamina Martis.
augurio exultat diuum immensamque propinqua
stragem acie sperat. quaeso, cohibete furentem
Varronem: namque hunc fama est impellere signa.
sat magnum hoc miserae fuerit mihi cardine uitae
solamen cauisse meis. nunc ultima, nate,
inuento simul atque amisso redde parenti
oscula.
sic fatus galeam exuit atque rigentis
inuadit nati tremebundis colla lacertis:
attonito mentis uerbis sanare pudorem
uulneris impressi et telum excusare laborat:
Quis testis nostris, quis conscius adfuit actis?
non nox errorem nigranti condidit umbra?
cur trepidas? da, nate, magis, da iungere pectus.
absoluo pater ipse manum, atque in fine laborum
hac condas oculos dextra, precor.
at miser imo
pectore suspirans iuuenis non uerba uicesque
adloquio uocemue refert, sed sanguinis atri
sistere festinat cursum laceroque ligare
ocius inlacrimans altum uelamine uulnus.
tandem inter gemitus miserae erupere querelae:
Sicine te nobis, genitor, Fortuna reducit
in patriam? sic te nato natumque parenti
impia restituit? felix o terque quaterque
frater, cui fatis genitorem agnoscere ademptum.
ast ego, Sidoniis imperditus, ecce, parentem
uulnere cognosco. saltem hoc, Fortuna, fuisset
solamen culpae, dubia ut mihi signa dedisses
infausti generis. uerum linquetur iniquis
non ultra superis nostros scelerare labores.
Haec dum amens queritur, iam deficiente cruore
in uacuas senior uitam disperserat auras.
tum iuuenis maestum attollens ad sidera uultum
Pollutae dextrae et facti Titania testis
infandi, quae nocturno mea lumine tela
derigis in patrium corpus, non amplius
inquit
his oculis et damnato uiolabere uisu.
haec memorat, simul ense fodit praecordia et atrum
sustentans uulnus mananti sanguine signat
in clipeo mandata patris: fvge proelia varro,
ac summi tegimen suspendit cuspide teli
defletumque super prosternit membra parentem. 
Talia uenturae mittebant omina pugnae
Ausoniis superi, sensimque abeuntibus umbris
conscia nox sceleris roseo cedebat Eoo.
ductor in arma suos Libys et Romanus in arma
excibant de more suos, Poenisque redibat
qualis nulla dies omni surrexerit aeuo.
Non uerborum
inquit stimulantum
Poenus egetis,
Herculeis iter a metis ad Iapygis agros
uincendo emensi. nusquam est animosa Saguntos,
concessere Alpes, pater ipse superbus aquarum
 Ausonidum Eridanus captiuo defluit alueo.
strage uirum mersus Trebia est, atque ora sepulcro
Lydia Flaminio premitur, lateque refulgent
ossibus ac nullo sulcantur uomere campi.
clarior his titulus plusque adlatura cruoris
lux oritur. mihi magna satis, sat uero superque
bellandi merces sit gloria: cetera uobis
uincantur. quicquid diti deuexit Hibero,
quicquid in Aetnaeis iactauit Roma triumphis,
quin etiam Libyco si quid de litore raptum
condidit, in uestros ueniet sine sortibus enses.
ferte domos quod dextra dabit. nil ductor honoris
ex opibus posco. raptor per saecula longa
Dardanus edomitum uobis spoliauerit orbem.
qui Tyria ducis Sarranum ab origine nomen,
seu Laurens tibi, Sigeo sulcata colono,
adridet tellus, seu sunt Byzacia cordi
rura magis centum Cereri fruticantia culmis,
electos optare dabo inter praemia campos.
addam etiam, flaua Thybris quas inrigat unda,
captiuis late gregibus depascere ripas.
qui uero externo socius mihi sanguine Byrsae
signa moues, dextram Ausonia si caede cruentam
attolles, hinc iam ciuis Carthaginis esto.
neu uos Garganus Daunique fefellerit ora,
ad muros statis Romae. licet auia longe
urbs agat et nostro procul a certamine distet,
hic hodie ruet, atque ultra te ad proelia miles
nulla uoco: ex acie tende in Capitolia cursum.
Haec memorat. tum propulso munimine ualli
fossarum rapuere moras, aciemque locorum
consilio curuis accommodat ordine ripis.
barbaricus laeuo stetit ad certamina cornu
bellator Nasamon unaque immanior artus
Marmarides, tum Maurus atrox Garamasque Macesque
et Massylae acies et ferro uiuere laetum
uulgus Adyrmachidae pariter, gens accola Nili,
corpora ab immodico seruans nigrantia Phoebo.
quis positum agminibus caput imperiumque Nealces.
at parte in dextra, sinuat qua flexibus undam
Aufidus et curuo circum errat gurgite ripas,
Mago regit. subiere leues, quos horrida misit
Pyrene, populi et uario cinxere tumultu
flumineum latus: effulget caetrata iuuentus,
Cantaber ante alios nec tectus tempora Vasco
ac torto miscens Baliaris proelia plumbo
Baetigenaeque uiri. celsus media ipse coercet
agmina, quae patrio firmauit milite quaeque
Celtarum Eridano perfusis saepe cateruis.
sed qua se fluuius retro labentibus undis
eripit et nullo cuneos munimine uallat,
turritas moles ac propugnacula dorso
belua nigranti gestans, ceu mobilis agger,
nutat et erectos attollit ad aethera muros.
cetera iam Numidis circumuolitare uagosque
ferre datur cursus et toto feruere campo. 
Dum Libys incenso dispensat milite uires
hortandoque iterum atque iterum insatiabilis urget
factis quemque suis et se cognoscere iactat
qua dextra ueniant stridentis sibila teli,
promittitque uiris nulli se defore testem,
iam Varro exacta uallo legione mouebat
cladum principia, ac pallenti laetus in unda
laxabat sedem uenturis portitor umbris.
stant primi, quos sanguineae pendente uetabant
 ire notae clipeo, defixique omine torpent.
iuxta terribilis facies: miseranda iacebant
corpora in amplexu, natusque in pectore patris
imposita uulnus dextra letale tegebat.
effusae lacrimae, Mancinique inde reuersus
fraterna sub morte dolor, tum triste mouebat
augurium et similes defuncto in corpore uultus.
ocius erroris culpam deflendaque facta
ductori pandunt atque arma uetantia pugnam.
ille ardens animi Ferte haec
ait omnia Paulo.
namque illum, cui femineo stant corde timores,
mouerit ista manus, quae caede imbuta nefanda,
cum Furiae expeterent poenas, fortasse paterno
signauit moriens sceleratum sanguine carmen.
Tum minitans propere discribit munera pugnae,
quaque feras saeuus gentes aciemque Nealces
temperat, hac sese Marso cum milite cumque
Samnitum opponit signis et Iapyge alumno.
at campi medio (namque hac in parte uidebat
stare ducem Libyae) Seruilius obuia adire
arma et Picentis Vmbrosque inferre iubetur.
cetera Paulus habet dextro certamina cornu.
his super insidias contra Nomadumque uolucrem
Scipiadae datur ire manum, quaeque arte dolisque
scindent se turmae, praedicit spargere bellum. 
Iamque propinquabant acies, agilique uirorum
discursu mixtoque simul calefacta per ora
cornipedum hinnitu et multum strepitantibus armis
errabat caecum turbata per agmina murmur.
sic, ubi prima mouent pelago certamina uenti,
inclusam rabiem ac sparsuras astra procellas
parturit unda freti fundoque emota minacis
expirat per saxa sonos atque acta cauernis
torquet anhelantem spumanti uertice pontum. 
Nec uero fati tam saeuo in turbine solum
terrarum fuit ille labor. discordia demens
intrauit caelo superosque ad bella coegit.
hinc Mauors, hinc Gradiuum comitatus Apollo
et domitor tumidi pugnat maris, hinc Venus amens,
hinc Vesta et captae stimulatus caede Sagunti
Amphitryoniades, pariter ueneranda Cybebe
Indigetesque dei Faunusque satorque Quirinus
alternusque animae mutato Castore Pollux.
contra cincta latus ferro Saturnia Iuno
et Pallas, Libycis Tritonidos edita lymphis,
ac patrius flexis per tempora cornibus Hammon,
multaque praeterea diuorum turba minorum.
quorum ubi mole simul uenientum et gressibus alma
intremuit tellus, pars impleuere propinquos
diuisi montes, pars sedem nube sub alta
ceperunt: uacuo descensum ad proelia caelo. 
Tollitur immensus deserta ad sidera clamor,
Phlegraeis quantas effudit ad aethera uoces
terrigena in campis exercitus, aut sator aeui
quanta Cyclopas noua fulmina uoce poposcit
Iuppiter, extructis uidit cum montibus ire
magnanimos raptum caelestia regna Gigantas.
nec uero prima in tantis concursibus hasta
ulla fuit: stridens nimbus certante furore
telorum simul effusus, cupidaeque cruoris
hinc atque hinc animae gemina cecidere procella.
ac prius insanus dextra quam ducitur ensis
bellantum pars magna iacet. super ipsa suorum
corpora consistunt auidi calcantque gementis.
nec magis aut Libyco protrudi Dardana nisu
auertiue potest pubes, aut ordine pelli
fixa suo Sarrana manus, quam uellere sede
si coeptet Calpen impacto gurgite pontus.
amisere ictus spatium, nec morte peracta
 artatis cecidisse licet. galea horrida flictu
aduersae ardescit galeae, clipeusque fatiscit
impulsu clipei, atque ensis contunditur ense.
pes pede, uirque uiro teritur, tellusque uideri
sanguine operta nequit, caelumque et sidera pendens
abstulit ingestis nox densa sub aethere telis.
quis astare loco dederat Fortuna secundo,
contorum longo et procerae cuspidis ictu,
ceu primas agitent acies, certamina miscent.
at, quos deinde tenet retrorsum inglorius ordo,
missilibus certant pugnas aequare priorum.
ultra clamor agit bellum, milesque cupiti
Martis inops saeuis impellit uocibus hostem.
non ullum defit teli genus. hi sude pugnas,
hi pinu flagrante cient, hi pondere pili,
at saxis fundaque alius iaculoque uolucri.
interdum stridens per nubila fertur harundo,
interdumque ipsis metuenda phalarica muris. 
Speramusne, deae, quarum mihi sacra coluntur,
mortali totum hunc aperire in saecula uoce
posse diem? tantumne datis confidere linguae,
ut Cannas uno ore sonem? si gloria uobis
nostra placet neque uos magnis auertitis ausis,
huc omnis cantus Phoebumque uocate parentem.
uerum utinam posthac animo, Romane, secunda,
quanto nunc aduersa, feras, sintque hactenus, oro,
nec libeat temptare deis an Troia proles
par bellum tolerare queat. tuque anxia fati
pone, precor, lacrimas et adora uulnera laudes
perpetuas paritura tibi. nam tempore, Roma,
nullo maior eris. mox sic labere secundis
ut sola cladum tuearis nomina fama. 
Iamque inter uarias Fortuna utrimque uirorum
alternata uices incerto eluserat iras
euentu, mediaque diu pendente per ambas
spe gentis, paribus Mauors flagrabat in armis:
mitia ceu uiridis agitant cum flamina culmos,
necdum maturas impellit uentus aristas,
huc atque huc it summa seges nutansque uicissim
alterno lente motu incuruata nitescit.
tandem barbaricis perfractam uiribus acri
dissipat incurrens aciem clamore Nealces.
laxati cunei, perque interualla citatus
inrupit trepidis hostis. tum turbine nigro
sanguinis exundat torrens, nullumque sub una
cuspide procumbit corpus. dum uulnera tergo
bellator timet Ausonius, per pectora saeuas
exceptat mortes et leto dedecus arcet. 
Stabat cum primis mediae certamine pugnae
aspera semper amans et par cuicumque periclo
Scaeuola, nec tanta uitam iam strage uolebat,
sed dignum proauo letum et sub nomine mortem.
is postquam frangi res atque augescere uidit
exitium, Breuis hoc uitae, quodcumque relictum,
extendamus;
ait nam uirtus futtile nomen,
ni decori sat sint pariendo tempora leti.
dixit et in medios, qua dextera concita Poeni
limitem agit, uasto conixus turbine fertur.
hic exultantem Caralim atque erepta uolentem
induere excelso caesi gestamina trunco
ense subit, capuloque tenus ferrum impulit ira.
uoluitur ille ruens atque arua hostilia morsu
adpetit et mortis premit in tellure dolores.
nec Gabaris Sicchaeque uirum tenuere furentes
concordi uirtute manus; sed perdidit acer,
dum stat, decisam Gabar inter proelia dextram;
at Siccha auxilium, magno turbante dolore,
dum temere accelerat, calcato improuidus ense
succidit ac nudae sero uestigia plantae
 damnauit dextraque iacet morientis amici.
tandem conuertit fatalia tela Nealcae
fulminei gliscens iuuenis furor. exilit ardens
nomine tam claro stimulante ad praemia caedis.
tum silicem scopulo auulsum, quem montibus altis
detulerat torrens, raptum contorquet in ora
turbidus. incusso crepuerunt pondere malae,
ablatusque uiro uultus: concreta cruento
per nares cerebro sanies fluit, atraque manant
orbibus elisis et trunca lumina fronte.
sternitur unanimo Marius succurrere Capro
conatus metuensque uiro superesse cadenti.
lucis idem auspicium ac patrium et commune duobus
paupertas: sacro iuuenes Praeneste creati
miscuerant studia et iuncta tellure serebant.
uelle ac nolle ambobus idem sociataque toto
mens aeuo ac paruis diues concordia rebus.
occubuere simul, uotisque ex omnibus unum
id Fortuna dedit, iunctam inter proelia mortem.
arma fuere decus uictori bina Symaetho. 
Sed longum tanto laetari munere casus
haud licitum Poenis. aderat terrore minaci
Scipio conuersae miseratus terga cohortis
et cuncti fons Varro mali flauusque comarum
Curio et a primo descendens consule Brutus.
atque his fulta uiris acies repararet ademptum
mole noua campum, subito ni turbine Poenus
agmina frenasset iam procurrentia ductor.
isque ut Varronem procul inter proelia uidit
et iuxta sagulo circumuolitare rubenti
lictorem, Nosco pompam atque insignia nosco.
Flaminius modo talis
ait. tum feruidus acrem
ingentis clipei tonitru praenuntiat iram.
heu miser! aequari potuisti funere Paulo,
si tibi non ira superum tunc esset ademptum
Hannibalis cecidisse manu. quam saepe querere,
Varro, deis, quod Sidonium defugeris ensem!
nam, rapido subitam portans in morte salutem
procursu †incepta in sese discrimina uertit
Scipio. nec Poenum, quamquam est ereptus opimae
caedis honor, mutasse piget maiore sub hoste
proelia et erepti Ticina ad flumina patris
exigere oblato tandem certamine poenas.
stabant educti diuersis orbis in oris,
quantos non alias uidit concurrere tellus,
Marte uiri dextraque pares, sed cetera ductor
anteibat Latius, melior pietate fideque. 
Desiluere caua turbati ad proelia nube,
Mauors Scipiadae metuens, Tritonia Poeno,
aduentuque deum intrepidis ductoribus ambae
contremuere acies. ater, qua pectora flectit
Pallas, Gorgoneo late micat ignis ab ore
sibilaque horrificis torquet serpentibus aegis.
fulgent sanguinei, geminum uibrare cometem
ut credas, oculi, summaque in casside largus
undantis uoluit flammas ad sidera uertex.
at Mauors, moto proturbans aera telo
et clipeo campum inuoluens, Aetnaea Cyclopum
munere fundentem loricam incendia gestat
ac pulsat fulua consurgens aethera crista. 
Ductores pugnae intenti, quantumque uicissim
auderent, propius mensi, tamen arma ferentis
sensere aduenisse deos et laetus uterque
spectari superis addebant mentibus iras.
iamque ictu ualido libratam a pectore Poeni
 Pallas in oblicum dextra detorserat hastam,
et Gradiuus, opem diuae portare ferocis
exemplo doctus, porgebat protinus ensem
Aetnaeum in pugnas iuueni ac maiora iubebat.
tum Virgo ignescens penitus uiolenta repente
suffudit flammis ora atque obliqua retorquens
lumina turbato superauit Gorgona uultu.
erexere omnes immania membra chelydri
aegide commota, primique furoris ad ictus
rettulit ipse pedem sensim a certamine Mauors.
hic dea conuulsam rapido conamine partem
uicini montis scopulisque horrentia saxa
in Martem furibunda iacit, longeque relatos
expauit sonitus tremefacto litore Sason. 
At non haec superum fallebant proelia regem.
demittit propere succinctam nubibus Irim
quae nimios frenet motus, ac talia fatur:
I, dea, et Oenotris uelox adlabere terris
germanoque truces, dic, Pallas mitiget iras
nec speret fixas Parcarum uertere leges.
dic etiam: Ni desistis (nam uirus et aestus
flammiferae noui mentis) nec colligis iram,
aegide praecellant quantum horrida fulmina nosces.
Quae postquam accepit dubitans Tritonia uirgo
nec sat certa diu, patriis an cederet armis,
Absistemus
ait campo. sed Pallade pulsa
num fata auertet? caeloque arcebit ab alto
cernere Gargani feruentia caedibus arua?
haec effata caua Poenum in certamina nube
sublatum diuersa tulit terrasque reliquit. 
At Gradiuus atrox remeantis in aethera diuae
abscessu reuocat mentes fusosque per aequor
ipse manu magna nebulam circumdatus acri
restituit pugnae. conuertunt signa nouamque
instaurant Itali uersa formidine caedem.
cum uentis positus custos, cui flamina carcer
imperio compressa tenet caelumque ruentes
Eurique et Boreae parent Corique Notique,
Iunonis precibus promissa haud parua ferentis
regnantem Aetolis Vulturnum in proelia campis
effrenat. placet hic irae exitiabilis ultor.
qui, se postquam Aetnae mersit candente barathro
concepitque ignes et flammea protulit ora,
euolat horrendo stridore ac Daunia regna
perflat agens caecam glomerato puluere nubem.
eripuere oculos aurae uocemque manusque.
uertice harenoso candentis, flebile dictu,
torquet in ora globos Italum et bellare maniplis
iussa laetatur rabie. tum mole ruinae
sternuntur tellure et miles et arma tubaeque,
atque omnis retro flatu occursante refertur
lancea et in tergum Rutulis cadit inritus ictus.
atque idem flatus Poenorum tela secundant,
et uelut ammento contorta hastilia turbo
adiuuat ac Tyrias impellit stridulus hastas.
tum denso fauces praeclusus puluere miles
ignauam mortem compresso maeret hiatu.
ipse caput flauum caligine conditus atra
Vulturnus multaque comam perfusus harena
nunc uersos agit a tergo stridentibus alis,
nunc mediam in frontem ueniens clamante procella
obuius arma quatit patuloque insibilat ore.
interdum intentos pugnae et iam iamque ferentis
hostili iugulo ferrum conamine et ictu
 auertit dextramque ipso de uulnere uellit.
nec satis Ausonias passim foedare cohortes:
in Martem uomit immixtas mugitibus auras
bisque dei summas uibrauit turbine cristas. 
Quae dum Romuleis exercet proelia turmis
Aeolius furor et Martem succendit in iras,
adfatur Virgo, socia Iunone, parentem:
Quantos Gradiuus fluctus in Punica castra,
respice, agit quantisque furens se caedibus implet!
nunc, quaeso, terris descendere non placet Irim?
quamquam ego non Teucros (nostro cum pignore regnet
Roma, et Palladio sedes hac urbe locarim)
non Teucros delere aderam, sed lumen alumnae
Hannibalem Libyae pelli florentibus annis
uita atque extingui primordia tanta negabam.
Excipit hic Iuno longique laboris ab ira
Immo,
ait ut noscant gentes, immania quantum
regna Iouis ualeant cunctisque potentia quantum
antistet, coniunx, superis tua, disice telo
flagranti (nil oramus) Carthaginis arces
Sidoniamque aciem uasto telluris hiatu
Tartareis immerge uadis aut obrue ponto.
Contra quae miti respondet Iuppiter ore:
Certatis fatis et spes extenditis aegras.
ille, o nata, libens cui tela inimica ferebas,
contundet Tyrios iuuenis ac nomina gentis
induet et Libycam feret in Capitolia laurum.
at, cui tu, coniunx, cui das animosque decusque,
(fata cano) auertet populis Laurentibus arma.
nec longe cladis metae. uenit hora diesque,
qua nullas umquam transisse optauerit Alpes.
sic ait atque Irim propere demittit Olympo
quae reuocet Martem iubeatque abscedere pugna.
nec uetitis luctatus abit Gradiuus in altas
cum fremitu nubes, quamquam lituique tubaeque
uulneraque et sanguis et clamor et arma iuuarent. 
Vt patuit liber superum certamine tandem
laxatusque deo campus, ruit aequore ab imo
Poenus quo sensim caelestia fugerat arma,
magna uoce trahens equitemque uirosque feraeque
turrigerae molem tormentorumque labores.
atque ubi turbantem leuioris ense cateruas
agnouit iuuenem, scintillauitque cruentis
ira genis, Quaenam Furiae quisue egit in hostem,
en, Minuci, deus, ut rursus te credere nobis
auderes?
inquit genitor tibi natus ab armis
ille meis ubi nunc Fabius? semel, improbe, nostras
sit satis euasisse manus.
atque inde superbis
hasta comes dictis murali turbine pectus
transforat et uoces uenturas occupat ictu. 
Nec ferro saeuire sat est. appellitur atra
mole fera, et monstris componitur Itala pubes.
nam praeuectus equo moderantem cuspide Lucas
Maurum in bella boues stimulis maioribus ire
ac raptare iubet Libycarum armenta ferarum.
immane stridens agitur crebroque coacta
uulnere bellatrix properos fert belua gressus.
liuenti dorso turris flammaque uirisque
et iaculis armata sedet. procul aspera grando
saxorum super arma ruit, passimque uolanti
celsus telorum fundit Libys aggere nimbum.
stat niueis longum stipata per agmina uallum
dentibus, atque ebori praefixa comminus hasta
 fulget ab incuruo derecta cacumine cuspis.
hic, inter trepidos rerum, per membra, per arma
exigit Vfentis sceleratum belua dentem
clamantemque ferens calcata per agmina portat.
nec leuius Tadio letum: qua tegmine thorax
multiplicis lini claudit latus, improba sensim
corpore non laeso penetrarunt spicula dentis
et sublime uirum clipeo resonante tulerunt.
haud excussa noui uirtus terrore pericli:
utitur ad laudem casu geminumque citato
uicinus fronti lumen transuerberat ense.
extimulata graui sese fera tollit ad auras
uulnere et erectis excussam cruribus alte
pone iacit uoluens reflexo pondere turrim.
arma uirique simul spoliataque belua uisu
sternuntur subita, miserandum, mixta ruina. 
Spargi flagrantis contra bellantia monstra
Dardanius taedas ductor iubet et facis atrae,
quos fera circumfert, compleri sulphure muros.
nec iusso mora. collectis fumantia lucent
terga elephantorum flammis, raptusque sonoro
ignis edax uento per propugnacula fertur.
non aliter, Pindo Rhodopeue incendia pastor
cum iacit, et siluis spatiatur feruida pestis,
frondosi ignescunt scopuli, subitoque per alta
conlucet iuga dissultans Vulcanius ardor.
it fera candenti torrente bitumine corpus
amens et laxo diducit limite turmas.
nec cuiquam uirtus propiora capessere bella:
longinquis audent iaculis et harundinis ictu.
uritur impatiens et magni corporis aestu
huc atque huc iactas accendit belua flammas,
donec uicini tandem se fluminis undis
praecipitem dedit et tenui decepta liquore
stagnantis per plana uadi tulit incita longis
extantem ripis flammam. tum denique sese
gurgitis immersit molem capiente profundo. 
At qua pugna datur, necdum Maurusia pestis
igne calet, circumfusi Rhoeteia pubes
nunc iaculis, nunc et saxis, nunc alite plumbo
eminus incessunt, ut qui castella per altos
oppugnat munita locos atque adsidet arces.
ausus digna uiro, fortuna digna secunda,
extulerat dextram atque aduersum comminus ensem
Mincius infelix ausi, sed stridula anhelum
feruorem effundens monstri manus abstulit acri
implicitum nexu diroque ligamine torsit
et superas alte miserum iaculata per auras
telluri elisis adflixit, flebile, membris. 
Has inter clades uiso Varrone sub armis
increpitans Paulus Quin imus comminus
inquit
ductori Tyrio, quem uinctum colla catenis
staturum ante tuos currus promisimus urbi?
heu patria, heu plebes scelerata et praua fauoris!
haud umquam expedies tam dura sorte malorum,
quem tibi non nasci fuerit per uota petendum,
Varronem Hannibalemne, magis.
dum talia Paulus,
urget praecipitis Libys atque in terga ruentum
ante oculos cunctas ductoris concitat hastas.
pulsatur galea et quatiuntur consulis arma.
acrius hoc Paulus medios ruit asper in hostis. 
Tum uero excussus mentem, in certamina Paulo
auia diducto, conuertit Varro manuque
cornipedem inflectens Das,
inquit patria, poenas,
 quae Fabio incolumi Varronem ad bella uocasti.
quaenam autem mentis uel quae discordia fati
Parcarumque latens fraus est? abrumpere cuncta
iamdudum cum luce libet. sed comprimit ensem
nescio qui deus. at quae me ad grauiora reseruat!
uiuamne? et fractos sparsosque cruore meorum
 hos referam populo fasces atque ora per urbes
iratas spectanda dabo et, quo saeuius ipse
Hannibal haud poscat, fugiam et te, Roma, uidebo?
plura indignantem telis propioribus hostes
egere, et sonipes rapuit laxatus habenas."
30,Ovid,meta,"In nova fert animus mutatas dicere formas
corpora; di, coeptis (nam vos mutastis et illas)
adspirate meis primaque ab origine mundi
ad mea perpetuum deducite tempora carmen.
Ante mare et terras et quod tegit omnia caelum
unus erat toto naturae vultus in orbe,
quem dixere chaos: rudis indigestaque moles
nec quicquam nisi pondus iners congestaque eodem
non bene iunctarum discordia semina rerum.
nullus adhuc mundo praebebat lumina Titan,
nec nova crescendo reparabat cornua Phoebe,
nec circumfuso pendebat in aere tellus
ponderibus librata suis, nec bracchia longo
margine terrarum porrexerat Amphitrite;
utque aer, tellus illic et pontus et aether.
Sic erat instabilis tellus, innabilis unda,
lucis egens aer: nulli sua forma manebat,
obstabatque aliis aliud, quia corpore in uno
frigida pugnabant calidis, umentia siccis,
mollia cum duris, sine pondere habentia pondus.
Hanc deus et melior litem natura diremit.
Nam caelo terras et terris abscidit undas,
et liquidum spisso secrevit ab aere caelum.
Quae postquam evolvit caecoque exemit acervo,
dissociata locis concordi pace ligavit.
Ignea convexi vis et sine pondere caeli
emicuit summaque locum sibi fecit in arce:
proximus est aer illi levitate locoque:
densior his tellus, elementaque grandia traxit
et pressa est gravitate sua: circumfluus umor
ultima possedit solidumque coercuit orbem.
Sic ubi dispositam quisquis fuit ille deorum
congeriem secuit sectamque in membra redegit,
principio terram, ne non aequalis ab omni
parte foret, magni speciem glomeravit in orbis.
Tum freta diffudit rapidisque tumescere ventis
iussit et ambitae circumdare litora terrae.
Addidit et fontes et stagna inmensa lacusque
fluminaque obliquis cinxit declivia ripis,
quae, diversa locis, partim sorbentur ab ipsa,
in mare perveniunt partim campoque recepta
liberioris aquae pro ripis litora pulsant.
Iussit et extendi campos, subsidere valles,
fronde tegi silvas, lapidosos surgere montes.
Utque duae dextra caelum totidemque sinistra
parte secant zonae, quinta est ardentior illis,
sic onus inclusum numero distinxit eodem
cura dei, totidemque plagae tellure premuntur.
Quarum quae media est, non est habitabilis aestu:
nix tegit alta duas: totidem inter utrumque locavit
temperiemque dedit mixta cum frigore flamma.
Inminet his aer. Qui quanto est pondere terrae,
pondere aquae levior tanto est onerosior igni.
Illic et nebulas, illic consistere nubes
iussit et humanas motura tonitrua mentes
et cum fulminibus facientes fulgura ventos.
His quoque non passim mundi fabricator habendum
aera permisit: vix nunc obsistitur illis,
cum sua quisque regant diverso flamina tractu,
quin lanient mundum: tanta est discordia fratrum.
Eurus ad Auroram Nabataeaque regna recessit
Persidaque et radiis iuga subdita matutinis;
vesper et occiduo quae litora sole tepescunt,
proxima sunt Zephyro: Scythiam septemque triones
horrifer invasit Boreas: contraria tellus
nubibus adsiduis pluviaque madescit ab Austro.
Haec super inposuit liquidum et gravitate carentem
aethera nec quicquam terrenae faecis habentem.
Vix ita limitibus dissaepserat omnia certis,
cum, quae pressa diu massa latuere sub illa,
sidera coeperunt toto effervescere caelo.
Neu regio foret ulla suis animalibus orba,
astra tenent caeleste solum formaeque deorum,
cesserunt nitidis habitandae piscibus undae,
terra feras cepit, volucres agitabilis aer.
Sanctius his animal mentisque capacius altae
deerat adhuc et quod dominari in cetera posset.
Natus homo est, sive hunc divino semine fecit
ille opifex rerum, mundi melioris origo,
sive recens tellus seductaque nuper ab alto
aethere cognati retinebat semina caeli;
quam satus Iapeto mixtam pluvialibus undis
finxit in effigiem moderantum cuncta deorum.
Pronaque cum spectent animalia cetera terram,
os homini sublime dedit, caelumque videre
iussit et erectos ad sidera tollere vultus.
Sic, modo quae fuerat rudis et sine imagine, tellus
induit ignotas hominum conversa figuras.
Aurea prima sata est aetas, quae vindice nullo,
sponte sua, sine lege fidem rectumque colebat.
Poena metusque aberant, nec verba minantia fixo
aere legebantur, nec supplex turba timebat
iudicis ora sui, sed erant sine vindice tuti.
Nondum caesa suis, peregrinum ut viseret orbem,
montibus in liquidas pinus descenderat undas,
nullaque mortales praeter sua litora norant.
Nondum praecipites cingebant oppida fossae;
non tuba directi, non aeris cornua flexi,
non galeae, non ensis erat: sine militis usu
mollia securae peragebant otia gentes.
ipsa quoque inmunis rastroque intacta nec ullis
saucia vomeribus per se dabat omnia tellus;
contentique cibis nullo cogente creatis
arbuteos fetus montanaque fraga legebant
cornaque et in duris haerentia mora rubetis
et quae deciderant patula Iovis arbore glandes.
Ver erat aeternum, placidique tepentibus auris
mulcebant zephyri natos sine semine flores.
Mox etiam fruges tellus inarata ferebat,
nec renovatus ager gravidis canebat aristis;
flumina iam lactis, iam flumina nectaris ibant,
flavaque de viridi stillabant ilice mella.
Postquam, Saturno tenebrosa in Tartara misso,
sub Iove mundus erat, subiit argentea proles,
auro deterior, fulvo pretiosior aere.
Iuppiter antiqui contraxit tempora veris
perque hiemes aestusque et inaequalis autumnos
et breve ver spatiis exegit quattuor annum.
Tum primum siccis aer fervoribus ustus
canduit, et ventis glacies adstricta pependit.
Tum primum subiere domus (domus antra fuerunt
et densi frutices et vinctae cortice virgae).
Semina tum primum longis Cerealia sulcis
obruta sunt, pressique iugo gemuere iuvenci.
Tertia post illam successit aenea proles,
saevior ingeniis et ad horrida promptior arma,
non scelerata tamen. De duro est ultima ferro.
Protinus inrupit venae peioris in aevum
omne nefas: fugere pudor verumque fidesque;
In quorum subiere locum fraudesque dolique
insidiaeque et vis et amor sceleratus habendi.
Vela dabat ventis (nec adhuc bene noverat illos)
navita; quaeque diu steterant in montibus altis,
fluctibus ignotis insultavere carinae,
communemque prius ceu lumina solis et auras
cautus humum longo signavit limite mensor.
Nec tantum segetes alimentaque debita dives
poscebatur humus, sed itum est in viscera terrae:
quasque recondiderat Stygiisque admoverat umbris,
effodiuntur opes, inritamenta malorum.
Iamque nocens ferrum ferroque nocentius aurum
prodierat: prodit bellum, quod pugnat utroque,
sanguineaque manu crepitantia concutit arma.
Vivitur ex rapto: non hospes ab hospite tutus,
non socer a genero; fratrum quoque gratia rara est.
Inminet exitio vir coniugis, illa mariti;
lurida terribiles miscent aconita novercae;
filius ante diem patrios inquirit in annos.
Victa iacet pietas, et virgo caede madentis,
ultima caelestum terras Astraea reliquit.
Neve foret terris securior arduus aether,
adfectasse ferunt regnum caeleste Gigantas
altaque congestos struxisse ad sidera montes.
Tum pater omnipotens misso perfregit Olympum
fulmine et excussit subiectae Pelion Ossae.
Obruta mole sua cum corpora dira iacerent,
perfusam multo natorum sanguine Terram
inmaduisse ferunt calidumque animasse cruorem,
et, ne nulla suae stirpis monimenta manerent,
in faciem vertisse hominum. Sed et illa propago
contemptrix superum saevaeque avidissima caedis
et violenta fuit: scires e sanguine natos.
Quae pater ut summa vidit Saturnius arce,
ingemit et, facto nondum vulgata recenti,
foeda Lycaoniae referens convivia mensae,
ingentes animo et dignas Iove concipit iras,
conciliumque vocat: tenuit mora nulla vocatos.
Est via sublimis, caelo manifesta sereno:
lactea nomen habet, candore notabilis ipso.
Hac iter est superis ad magni tecta Tonantis
regalemque domum. Dextra laevaque deorum
atria nobilium valvis celebrantur apertis
(plebs habitat diversa locis): hac parte potentes
caelicolae clarique suos posuere penates.
Hic locus est, quem, si verbis audacia detur,
haud timeam magni dixisse Palatia caeli.
Ergo ubi marmoreo superi sedere recessu,
celsior ipse loco sceptroque innixus eburno
terrificam capitis concussit terque quaterque
caesariem, cum qua terram, mare, sidera movit.
Talibus inde modis ora indignantia solvit:
“Non ego pro mundi regno magis anxius illa
tempestate fui, qua centum quisque parabat
inicere anguipedum captivo bracchia caelo.
Nam quamquam ferus hostis erat, tamen illud ab uno
corpore et ex una pendebat origine bellum.
Nunc mihi, qua totum Nereus circumsonat orbem,
perdendum est mortale genus: per flumina iuro
infera, sub terras Stygio labentia luco!
cuncta prius temptata: sed inmedicabile corpus
ense recidendum est, ne pars sincera trahatur.
Sunt mihi semidei, sunt rustica numina, nymphae
faunique satyrique et monticolae silvani:
quos quoniam caeli nondum dignamur honore,
quas dedimus certe terras habitare sinamus.
An satis, o superi, tutos fore creditis illos,
cum mihi, qui fulmen, qui vos habeoque regoque,
struxerit insidias notus feritate Lycaon?”
Confremuere omnes studiisque ardentibus ausum
talia deposcunt. Sic, cum manus inpia saevit
sanguine Caesareo Romanum exstinguere nomen,
attonitum tanto subitae terrore ruinae
humanum genus est totusque perhorruit orbis:
nec tibi grata minus pietas, Auguste, tuorum est,
quam fuit illa Iovi. Qui postquam voce manuque
murmura conpressit, tenuere silentia cuncti.
Substitit ut clamor pressus gravitate regentis,
Iuppiter hoc iterum sermone silentia rupit:
“Ille quidem poenas, curam hanc dimittite, solvit.
Quod tamen admissum, quae sit vindicta, docebo.
Contigerat nostras infamia temporis aures;
quam cupiens falsam summo delabor Olympo
et deus humana lustro sub imagine terras.
Longa mora est, quantum noxae sit ubique repertum,
enumerare: minor fuit ipsa infamia vero.
Maenala transieram latebris horrenda ferarum
et cum Cyllene gelidi pineta Lycaei:
Arcadis hinc sedes et inhospita tecta tyranni
ingredior, traherent cum sera crepuscula noctem.
Signa dedi venisse deum, vulgusque precari
coeperat: inridet primo pia vota Lycaon,
mox ait ’experiar deus hic, discrimine aperto,
an sit mortalis. Nec erit dubitabile verum.’
Nocte gravem somno necopina perdere morte
me parat: haec illi placet experientia veri.
Nec contentus eo est: missi de gente Molossa
obsidis unius iugulum mucrone resolvit,
atque ita semineces partim ferventibus artus
mollit aquis, partim subiecto torruit igni.
Quod simul inposuit mensis, ego vindice flamma
in domino dignos everti tecta penates.
Territus ipse fugit, nactusque silentia ruris
exululat frustraque loqui conatur: ab ipso
conligit os rabiem, solitaeque cupidine caedis
vertitur in pecudes et nunc quoque sanguine gaudet.
In villos abeunt vestes, in crura lacerti:
fit lupus et veteris servat vestigia formae.
Canities eadem est, eadem violentia vultus,
idem oculi lucent, eadem feritatis imago est.
Occidit una domus. Sed non domus una perire
digna fuit: qua terra patet, fera regnat Erinys.
In facinus iurasse putes. Dent ocius omnes
quas meruere pati (sic stat sententia) poenas.”
Dicta Iovis pars voce probant stimulosque frementi
adiciunt, alii partes adsensibus inplent.
Est tamen humani generis iactura dolori
omnibus, et, quae sit terrae mortalibus orbae
forma futura, rogant, quis sit laturus in aras
tura, ferisne paret populandas tradere terras.
Talia quaerentes (sibi enim fore cetera curae)
rex superum trepidare vetat subolemque priori
dissimilem populo promittit origine mira.
Iamque erat in totas sparsurus fulmina terras:
sed timuit, ne forte sacer tot ab ignibus aether
conciperet flammas longusque ardesceret axis:
esse quoque in fatis reminiscitur, adfore tempus,
quo mare, quo tellus correptaque regia caeli
ardeat et mundi moles obsessa laboret.
Tela reponuntur manibus fabricata Cyclopum:
poena placet diversa, genus mortale sub undis
perdere et ex omni nimbos demittere caelo.
Protinus Aeoliis Aquilonem claudit in antris
et quaecumque fugant inductas flamina nubes
emittitque Notum. Madidis Notus evolat alis,
terribilem picea tectus caligine vultum:
barba gravis nimbis, canis fluit unda capillis;
fronte sedent nebulae, rorant pennaeque sinusque.
Utque manu late pendentia nubila pressit,
fit fragor: hinc densi funduntur ab aethere nimbi.
Nuntia Iunonis varios induta colores
concipit Iris aquas alimentaque nubibus adfert.
Sternuntur segetes et deplorata coloni
vota iacent, longique perit labor inritus anni.
Nec caelo contenta suo est Iovis ira, sed illum
caeruleus frater iuvat auxiliaribus undis.
Convocat hic amnes. Qui postquam tecta tyranni
intravere sui, “non est hortamine longo
nunc” ait “utendum. Vires effundite vestras:
sic opus est! aperite domos ac mole remota
fluminibus vestris totas inmittite habenas!”
Iusserat; hi redeunt ac fontibus ora relaxant
et defrenato volvuntur in aequora cursu.
Ipse tridente suo terram percussit: at illa
intremuit motuque vias patefecit aquarum.
Exspatiata ruunt per apertos flumina campos
cumque satis arbusta simul pecudesque virosque
tectaque cumque suis rapiunt penetralia sacris.
Siqua domus mansit potuitque resistere tanto
indeiecta malo, culmen tamen altior huius
unda tegit, pressaeque latent sub gurgite turres.
Iamque mare et tellus nullum discrimen habebant:
omnia pontus erant; deerant quoque litora ponto.
Occupat hic collem, cumba sedet alter adunca
et ducit remos illic, ubi nuper ararat,
ille supra segetes aut mersae culmina villae
navigat, hic summa piscem deprendit in ulmo.
Figitur in viridi, si fors tulit, ancora prato,
aut subiecta terunt curvae vineta carinae;
et, modo qua graciles gramen carpsere capellae,
nunc ibi deformes ponunt sua corpora phocae.
Mirantur sub aqua lucos urbesque domosque
Nereides, silvasque tenent delphines et altis
incursant ramis agitataque robora pulsant.
Nat lupus inter oves, fulvos vehit unda leones,
unda vehit tigres, nec vires fulminis apro,
crura nec ablato prosunt velocia cervo.
Quaesitisque diu terris, ubi sistere possit,
in mare lassatis volucris vaga decidit alis.
Obruerat tumulos inmensa licentia ponti,
pulsabantque novi montana cacumina fluctus.
Maxima pars unda rapitur; quibus unda pepercit,
illos longa domant inopi ieiunia victu.
Separat Aonios Oetaeis Phocis ab arvis,
terra ferax, dum terra fuit, sed tempore in illo
pars maris et latus subitarum campus aquarum.
Mons ibi verticibus petit arduus astra duobus,
nomine Parnasus, superantque cacumina nubes.
Hic ubi Deucalion (nam cetera texerat aequor)
cum consorte tori parva rate vectus adhaesit,
Corycidas nymphas et numina montis adorant
fatidicamque Themin, quae tunc oracla tenebat.
Non illo melior quisquam nec amantior aequi
vir fuit aut illa metuentior ulla deorum.
Iuppiter ut liquidis stagnare paludibus orbem
et superesse virum de tot modo milibus unum,
et superesse videt de tot modo milibus unam,
innocuos ambo, cultores numinis ambo,
nubila disiecit nimbisque aquilone remotis
et caelo terras ostendit et aethera terris.
Nec maris ira manet, positoque tricuspide telo
mulcet aquas rector pelagi supraque profundum
exstantem atque umeros innato murice tectum
caeruleum Tritona vocat conchaeque sonanti
inspirare iubet fluctusque et flumina signo
iam revocare dato. Cava bucina sumitur illi,
tortilis, in latum quae turbine crescit ab imo,
bucina, quae medio concepit ubi aera ponto,
litora voce replet sub utroque iacentia Phoebo.
Tunc quoque, ut ora dei madida rorantia barba
contigit et cecinit iussos inflata receptus,
omnibus audita est telluris et aequoris undis,
et quibus est undis audita, coercuit omnes.
Iam mare litus habet, plenos capit alveus amnes,
flumina subsidunt collesque exire videntur,
surgit humus, crescunt loca decrescentibus undis,
postque diem longam nudata cacumina silvae
ostendunt limumque tenent in fronde relictum.
Redditus orbis erat. Quem postquam vidit inanem
et desolatas agere alta silentia terras,
Deucalion lacrimis ita Pyrrham adfatur obortis:
“O soror, o coniunx, o femina sola superstes,
quam commune mihi genus et patruelis origo,
deinde torus iunxit, nunc ipsa pericula iungunt,
terrarum, quascumque vident occasus et ortus,
nos duo turba sumus; possedit cetera pontus.
Haec quoque adhuc vitae non est fiducia nostrae
certa satis; terrent etiam nunc nubila mentem.
Quis tibi, si sine me fatis erepta fuisses,
nunc animus, miseranda, foret? quo sola timorem
ferre modo posses? quo consolante doleres?
Namque ego (crede mihi) si te quoque pontus haberet,
te sequerer, coniunx, et me quoque pontus haberet.
O utinam possim populos reparare paternis
artibus atque animas formatae infundere terrae!
Nunc genus in nobis restat mortale duobus
(sic visum superis) hominumque exempla manemus.”
Dixerat, et flebant. Placuit caeleste precari
numen et auxilium per sacras quaerere sortes.
Nulla mora est: adeunt pariter Cephisidas undas,
ut nondum liquidas, sic iam vada nota secantes.
Inde ubi libatos inroravere liquores
vestibus et capiti, flectunt vestigia sanctae
ad delubra deae, quorum fastigia turpi
pallebant musco stabantque sine ignibus arae.
Ut templi tetigere gradus, procumbit uterque
pronus humi gelidoque pavens dedit oscula saxo
atque ita “si precibus” dixerunt “numina iustis
victa remollescunt, si flectitur ira deorum,
dic, Themi, qua generis damnum reparabile nostri
arte sit, et mersis fer opem, mitissima, rebus.”
Mota dea est sortemque dedit: “Discedite templo
et velate caput cinctasque resolvite vestes
ossaque post tergum magnae iactate parentis.”
Obstipuere diu, rumpitque silentia voce
Pyrrha prior iussisque deae parere recusat,
detque sibi veniam pavido rogat ore, pavetque
laedere iactatis maternas ossibus umbras.
Interea repetunt caecis obscura latebris
verba datae sortis secum inter seque volutant.
Inde Promethides placidis Epimethida dictis
mulcet et “aut fallax” ait “est sollertia nobis,
aut pia sunt nullumque nefas oracula suadent.
Magna parens terra est, lapides in corpore terrae
ossa reor dici; iacere hos post terga iubemur.”
Coniugis augurio quamquam Titania mota est,
spes tamen in dubio est: adeo caelestibus ambo
diffidunt monitis. Sed quid temptare nocebit?
Discedunt velantque caput tunicasque recingunt
et iussos lapides sua post vestigia mittunt.
Saxa (quis hoc credat, nisi sit pro teste vetustas?)
ponere duritiem coepere suumque rigorem
mollirique mora mollitaque ducere formam.
Mox ubi creverunt naturaque mitior illis
contigit, ut quaedam, sic non manifesta, videri
forma potest hominis, sed, uti de marmore coepta,
non exacta satis rudibusque simillima signis.
Quae tamen ex illis aliquo pars umida suco
et terrena fuit, versa est in corporis usum;
quod solidum est flectique nequit, mutatur in ossa;
quae modo vena fuit, sub eodem nomine mansit;
inque brevi spatio superorum numine saxa
missa viri manibus faciem traxere virorum,
et de femineo reparata est femina iactu.
Inde genus durum sumus experiensque laborum
et documenta damus qua simus origine nati.
Cetera diversis tellus animalia formis
sponte sua peperit, postquam vetus umor ab igne
percaluit solis, caenumque udaeque paludes
intumuere aestu, fecundaque semina rerum
vivaci nutrita solo ceu matris in alvo
creverunt faciemque aliquam cepere morando.
Sic ubi deseruit madidos septemfluus agros
Nilus et antiquo sua flumina reddidit alveo
aetherioque recens exarsit sidere limus,
plurima cultores versis animalia glaebis
inveniunt, et in his quaedam modo coepta per ipsum
nascendi spatium, quaedam inperfecta suisque
trunca vident numeris; et eodem in corpore saepe
altera pars vivit, rudis est pars altera tellus.
Quippe ubi temperiem sumpsere umorque calorque,
concipiunt, et ab his oriuntur cuncta duobus;
cumque sit ignis aquae pugnax, vapor umidus omnes
res creat, et discors concordia fetibus apta est.
Ergo ubi diluvio tellus lutulenta recenti
solibus aetheriis altoque recanduit aestu,
edidit innumeras species, partimque figuras
rettulit antiquas, partim nova monstra creavit.
Illa quidem nollet, sed te quoque, maxime Python,
tum genuit, populisque novis, incognite serpens,
terror eras: tantum spatii de monte tenebas.
Hunc deus arquitenens, et numquam talibus armis
ante nisi in dammis capreisque fugacibus usus,
mille gravem telis exhausta paene pharetra
perdidit effuso per vulnera nigra veneno.
Neve operis famam posset delere vetustas,
instituit sacros celebri certamine ludos,
Pythia perdomitae serpentis nomine dictos.
Hic iuvenum quicumque manu pedibusve rotave
vicerat, aesculeae capiebat frondis honorem:
nondum laurus erat, longoque decentia crine
tempora cingebat de qualibet arbore Phoebus.
Primus amor Phoebi Daphne Peneia, quem non
fors ignara dedit, sed saeva Cupidinis ira.
Delius hunc, nuper victa serpente superbus,
viderat adducto flectentem cornua nervo
“quid” que “tibi, lascive puer, cum fortibus armis?”
dixerat, “ista decent umeros gestamina nostros,
qui dare certa ferae, dare vulnera possumus hosti,
qui modo pestifero tot iugera ventre prementem
stravimus innumeris tumidum Pythona sagittis.
Tu face nescio quos esto contentus amores
inritare tua, nec laudes adsere nostras.”
Filius huic Veneris “figat tuus omnia, Phoebe,
te meus arcus:” ait “quantoque animalia cedunt
cuncta deo tanto minor est tua gloria nostra.”
Dixit et eliso percussis aere pennis
inpiger umbrosa Parnasi constitit arce
eque sagittifera prompsit duo tela pharetra
diversorum operum: fugat hoc, facit illud amorem.
Quod facit, auratum est et cuspide fulget acuta;
quod fugat, obtusum est et habet sub harundine plumbum.
Hoc deus in nympha Peneide fixit, at illo
laesit Apollineas traiecta per ossa medullas.
Protinus alter amat, fugit altera nomen amantis
silvarum tenebris captivarumque ferarum
exuviis gaudens innuptaeque aemula Phoebes.
Vitta coercebat positos sine lege capillos.
Multi illam petiere, illa aversata petentes
inpatiens expersque viri nemora avia lustrat,
nec quid Hymen, quid Amor, quid sint conubia curat.
Saepe pater dixit “generum mihi, filia, debes,”
saepe pater dixit “debes mihi nata, nepotes:”
illa, velut crimen taedas exosa iugales,
pulchra verecundo suffunditur ora rubore,
inque patris blandis haerens cervice lacertis
“da mihi perpetua, genitor carissime,” dixit
“virginitate frui: dedit hoc pater ante Dianae.”
Ille quidem obsequitur, sed te decor iste quod optas
esse vetat. Votoque tuo tua forma repugnat:
Phoebus amat visaeque cupit conubia Daphnes,
quodque cupit, sperat, suaque illum oracula fallunt.
Utque leves stipulae demptis adolentur aristis,
ut facibus saepes ardent, quas forte viator
vel nimis admovit vel iam sub luce reliquit,
sic deus in flammas abiit, sic pectore toto
uritur et sterilem sperando nutrit amorem.
Spectat inornatos collo pendere capillos
et “quid, si comantur?” ait. Videt igne micantes
sideribus similes oculos, videt oscula, quae non
est vidisse satis; laudat digitosque manusque
bracchiaque et nudos media plus parte lacertos.
Siqua latent, meliora putat. Fugit ocior aura
illa levi neque ad haec revocantis verba resistit:
“Nympha, precor, Penei, mane! Non insequor hostis:
nympha, mane! sic agna lupum, sic cerva leonem,
sic aquilam penna fugiunt trepidante columbae,
hostes quaeque suos: amor est mihi causa sequendi.
Me miserum! ne prona cadas indignave laedi
crura notent sentes et sim tibi causa doloris.
Aspera, qua properas, loca sunt. Moderatius, oro,
curre fugamque inhibe; moderatius insequar ipse.
Cui placeas, inquire tamen. Non incola montis,
non ego sum pastor, non hic armenta gregesque
horridus observo. Nescis, temeraria, nescis
quem fugias, ideoque fugis. Mihi Delphica tellus
et Claros et Tenedos Patareaque regia servit,
Iuppiter est genitor; per me quod eritque fuitque
estque patet; per me concordant carmina nervis.
Certa quidem nostra est, nostra tamen una sagitta
certior, in vacuo quae vulnera pectore fecit.
Inventum medicina meum est, opiferque per orbem
dicor, et herbarum subiecta potentia nobis:
ei mihi, quod nullis amor est sanabilis herbis
nec prosunt domino, quae prosunt omnibus, artes.”
Plura locuturum timido Peneia cursu
fugit cumque ipso verba inperfecta reliquit,
tum quoque visa decens. Nudabant corpora venti,
obviaque adversas vibrabant flamina vestes,
et levis inpulsos retro dabat aura capillos,
auctaque forma fuga est. Sed enim non sustinet ultra
perdere blanditias iuvenis deus, utque monebat
ipse Amor, admisso sequitur vestigia passu.
Ut canis in vacuo leporem cum Gallicus arvo
vidit, et hic praedam pedibus petit, ille salutem:
alter inhaesuro similis iam iamque tenere
sperat et extento stringit vestigia rostro,
alter in ambiguo est, an sit conprensus, et ipsis
morsibus eripitur tangentiaque ora relinquit:
sic deus et virgo est hic spe celer, illa timore.
Qui tamen insequitur pennis adiutus Amoris,
ocior est requiemque negat tergoque fugacis
inminet et crinem sparsum cervicibus adflat.
Viribus absumptis expalluit illa citaeque
victa labore fugae spectans Peneidas undas
“fer pater” inquit “opem si flumina numen habetis.
Qua nimium placui, mutando perde figuram!”
Vix prece finita torpor gravis occupat artus:
mollia cinguntur tenui praecordia libro,
in frondem crines, in ramos bracchia crescunt,
pes modo tam velox pigris radicibus haeret,
ora cacumen habet; remanet nitor unus in illa.
Hanc quoque Phoebus amat, positaque in stipite dextra
sentit adhuc trepidare novo sub cortice pectus
conplexusque suis ramos, ut membra, lacertis
oscula dat ligno: refugit tamen oscula lignum.
Cui deus “at quoniam coniunx mea non potes esse,
arbor eris certe” dixit “mea. Semper habebunt
te coma, te citharae, te nostrae, laure, pharetrae:
tu ducibus Latiis aderis, cum laeta triumphum
vox canet et visent longas Capitolia pompas:
postibus Augustis eadem fidissima custos
ante fores stabis mediamque tuebere quercum,
utque meum intonsis caput est iuvenale capillis,
tu quoque perpetuos semper gere frondis honores.”
Finierat Paean: factis modo laurea ramis
adnuit utque caput visa est agitasse cacumen.
Est nemus Haemoniae, praerupta quod undique claudit
silva: vocant Tempe. Per quae Peneus ab imo
effusus Pindo spumosis volvitur undis,
deiectuque gravi tenues agitantia fumos
nubila conducit summisque adspergine silvis
inpluit et sonitu plus quam vicina fatigat.
Haec domus, haec sedes, haec sunt penetralia magni
amnis; in his residens facto de cautibus antro,
undis iura dabat nymphisque colentibus undas.
Conveniunt illuc popularia flumina primum,
nescia, gratentur consolenturne parentem,
populifer Sperchios et inrequietus Enipeus
Apidanusque senex lenisque Amphrysos et Aeas,
moxque amnes alii, qui, qua tulit impetus illos,
in mare deducunt fessas erroribus undas.
Inachus unus abest imoque reconditus antro
fletibus auget aquas natamque miserrimus Io
luget ut amissam. Nescit, vitane fruatur,
an sit apud manes; sed quam non invenit usquam.
esse putat nusquam atque animo peiora veretur.
Viderat a patrio redeuntem Iuppiter illam
flumine et “o virgo Iove digna tuoque beatum
nescio quem factura toro, pete” dixerat “umbras
altorum nemorum” (et nemorum monstraverat umbras),
“dum calet et medio sol est altissimus orbe.
Quodsi sola times latebras intrare ferarum,
praeside tuta deo nemorum secreta subibis,
nec de plebe deo, sed qui caelestia magna
sceptra manu teneo, sed qui vaga fulmina mitto.
Ne fuge me!”—fugiebat enim. Iam pascua Lernae
consitaque arboribus Lyrcea reliquerat arva,
cum deus inducta latas caligine terras
occuluit tenuitque fugam rapuitque pudorem.
Interea medios Iuno despexit in agros
et noctis faciem nebulas fecisse volucres
sub nitido mirata die, non fluminis illas
esse, nec umenti sensit tellure remitti;
atque suus coniunx ubi sit circumspicit, ut quae
deprensi totiens iam nosset furta mariti.
Quem postquam caelo non repperit, “aut ego fallor,
aut ego laedor” ait, delapsaque ab aethere summo
constitit in terris nebulasque recedere iussit.
Coniugis adventum praesenserat inque nitentem
Inachidos vultus mutaverat ille iuvencam.
Bos quoque formosa est. Speciem Saturnia vaccae,
quamquam invita, probat, nec non et cuius et unde
quove sit armento, veri quasi nescia quaerit.
Iuppiter e terra genitam mentitur, ut auctor
desinat inquiri. Petit hanc Saturnia munus.
Quid faciat? crudele suos addicere amores,
non dare suspectum est. Pudor est qui suadeat illinc,
hinc dissuadet amor. Victus pudor esset amore;
sed leve si munus sociae generisque torique
vacca negaretur, poterat non vacca videri.
Paelice donata non protinus exuit omnem
diva metum timuitque Iovem et fuit anxia furti,
donec Arestoridae servandam tradidit Argo.
Centum luminibus cinctum caput Argus habebat:
inde suis vicibus capiebant bina quietem,
cetera servabant atque in statione manebant.
Constiterat quocumque modo, spectabat ad Io:
ante oculos Io, quamvis aversus, habebat.
Luce sinit pasci; cum sol tellure sub alta est,
claudit et indigno circumdat vincula collo.
frondibus arboreis et amara pascitur herba,
proque toro terrae non semper gramen habenti
incubat infelix limosaque flumina potat.
Illa etiam supplex Argo cum bracchia vellet
tendere, non habuit, quae bracchia tenderet Argo,
et conata queri mugitus edidit ore
pertimuitque sonos propriaque exterrita voce est.
Venit et ad ripas, ubi ludere saepe solebat,
Inachidas ripas; novaque ut conspexit in unda
cornua, pertimuit seque exsternata refugit.
Naides ignorant, ignorat et Inachus ipse,
quae sit; at illa patrem sequitur sequiturque sorores
et patitur tangi seque admirantibus offert.
Decerptas senior porrexerat Inachus herbas:
illa manus lambit patriisque dat oscula palmis
nec retinet lacrimas et, si modo verba sequantur,
oret opem nomenque suum casusque loquatur.
Littera pro verbis, quam pes in pulvere duxit,
corporis indicium mutati triste peregit.
“Me miserum!” exclamat pater Inachus inque gementis
cornibus et niveae pendens cervice iuvencae
“me miserum!” ingeminat, “tune es quaesita per omnes
nata, mihi terras? tu non inventa reperta
luctus eras levior. Retices nec mutua nostris
dicta refers, alto tantum suspiria ducis
pectore, quodque unum potes, ad mea verba remugis.
At tibi ego ignarus thalamos taedasque parabam,
spesque fuit generi mihi prima, secunda nepotum.
De grege nunc tibi vir, nunc de grege natus habendus.
Nec finire licet tantos mihi morte dolores,
sed nocet esse deum, praeclusaque ianua leti
aeternum nostros luctus extendit in aevum?”
Talia maerentem stellatus submovet Argus
ereptamque patri diversa in pascua natam
abstrahit. Ipse procul montis sublime cacumen
occupat, unde sedens partes speculatur in omnes.
Nec superum rector mala tanta Phoronidos ultra
ferre potest natumque vocat, quem lucida partu
Pleias enixa est, letoque det imperat Argum.
Parva mora est alas pedibus virgamque potenti
somniferam sumpsisse manu tegimenque capillis.
Haec ubi disposuit, patria Iove natus ab arce
desilit in terras. Illic tegimenque removit
et posuit pennas, tantummodo virga retenta est.
Hac agit, ut pastor, per devia rura capellas,
dum venit, adductas et structis cantat avenis.
Voce nova captus custos Iunonius “at tu,
quisquis es, hoc poteras mecum considere saxo,”
Argus ait, “neque enim pecori fecundior ullo
herba loco est, aptamque vides pastoribus umbram.”
Sedit Atlantiades et euntem multa loquendo
detinuit sermone diem iunctisque canendo
vincere harundinibus servantia lumina temptat.
Ille tamen pugnat molles evincere somnos
et, quamvis sopor est oculorum parte receptus,
parte tamen vigilat. Quaerit quoque (namque reperta
fistula nuper erat), qua sit ratione reperta.
Tum deus “Arcadiae gelidis in montibus” inquit
“inter hamadryadas celeberrima Nonacrinas
naias una fuit; nymphae Syringa vocabant.
Non semel et satyros eluserat illa sequentes
et quoscumque deos umbrosaque silva feraxque
rus habet. Ortygiam studiis ipsaque colebat
virginitate deam. Ritu quoque cincta Dianae
falleret et posset credi Latonia, si non
corneus huic arcus, si non foret aureus illi.
Sic quoque fallebat. Redeuntem colle Lycaeo
Pan videt hanc pinuque caput praecinctus acuta
talia verba refert”—restabat verba referre
et precibus spretis fugisse per avia nympham,
donec harenosi placidum Ladonis ad amnem
venerit. Hic illam cursum inpedientibus undis,
ut se mutarent liquidas orasse sorores,
Panaque, cum prensam sibi iam Syringa putaret,
corpore pro nymphae calamos tenuisse palustres.
Dumque ibi suspirat, motos in harundine ventos
effecisse sonum tenuem similemque querenti.
Arte nova vocisque deum dulcedine captum
‘hoc mihi concilium tecum’ dixisse ‘manebit!‘
atque ita disparibus calamis conpagine cerae
inter se iunctis nomen tenuisse puellae.
Talia dicturus vidit Cyllenius omnes
succubuisse oculos adopertaque lumina somno.
Supprimit extemplo vocem firmatque soporem
languida permulcens medicata lumina virga.
Nec mora, falcato nutantem vulnerat ense
qua collo est confine caput, saxoque cruentum
deicit et maculat praeruptam sanguine rupem.
Arge, iaces, quodque in tot lumina lumen habebas,
exstinctum est, centumque oculos nox occupat una.
Excipit hos volucrisque suae Saturnia pennis
collocat et gemmis caudam stellantibus inplet.
Protinus exarsit nec tempora distulit irae
horriferamque oculis animoque obiecit Erinyn
paelicis Argolicae stimulosque in pectore caecos
condidit et profugam per totum terruit orbem.
Ultimus inmenso restabas, Nile, labori.
Quem simul ac tetigit, positis in margine ripae
procubuit genibus resupinoque ardua collo,
quos potuit solos, tollens ad sidera vultus
et gemitu et lacrimis et luctisono mugitu
cum Iove visa queri finemque orare malorum.
Coniugis ille suae conplexus colla lacertis,
finiat ut poenas tandem, rogat “in” que “futurum
pone metus” inquit; “numquam tibi causa doloris
haec erit:” et Stygias iubet hoc audire paludes.
Ut lenita dea est, vultus capit illa priores
fitque quod ante fuit: fugiunt e corpore saetae,
cornua decrescunt, fit luminis artior orbis,
contrahitur rictus, redeunt umerique manusque,
ungulaque in quinos dilapsa absumitur ungues:
de bove nil superest formae nisi candor in illa.
Officioque pedum nymphe contenta duorum
erigitur metuitque loqui, ne more iuvencae
mugiat, et timide verba intermissa retemptat.
Nunc dea linigera colitur celeberrima turba,
nunc Epaphus magni genitus de semine tandem
creditur esse Iovis, perque urbes iuncta parenti
templa tenet. Fuit huic animis aequalis et annis
Sole satus Phaethon. Quem quondam magna loquentem
nec sibi cedentem Phoeboque parente superbum
non tulit Inachides, “matri” que ait “omnia demens
credis et es tumidus genitoris imagine falsi.”
Erubuit Phaethon iramque pudore repressit
et tulit ad Clymenen Epaphi convicia matrem;
“quo” que “magis doleas genetrix,” ait “ille ego liber,
ille ferox tacui. Pudet haec opprobria nobis
et dici potuisse et non potuisse refelli.
At tu, si modo sum caelesti stirpe creatus,
ede notam tanti generis meque adsere caelo.”
Dixit et inplicuit materno bracchia collo
perque suum Meropisque caput taedasque sororum
traderet oravit veri sibi signa parentis.
Ambiguum, Clymene, precibus Phaethontis an ira
mota magis dicti sibi criminis utraque caelo
bracchia porrexit spectansque ad lumina solis
“per iubar hoc” inquit “radiis insigne coruscis,
nate, tibi iuro, quod nos auditque videtque,
hoc te, quem spectas, hoc te, qui temperat orbem,
Sole satum. Si ficta loquor, neget ipse videndum
se mihi, sitque oculis lux ista novissima nostris.
Nec longus patrios labor est tibi nosse penates:
unde oritur, domus est terrae contermina nostrae.
Si modo fert animus, gradere et scitabere ab ipso.”
Emicat extemplo laetus post talia matris
dicta suae Phaethon et concipit aethera mente,
Aethiopasque suos positosque sub ignibus Indos
sidereis transit patriosque adit inpiger ortus.
Regia Solis erat sublimibus alta columnis,
clara micante auro flammasque imitante pyropo:
cuius ebur nitidum fastigia summa tegebat,
argenti bifores radiabant lumine valvae.
Materiam superabat opus: nam Mulciber illic
aequora caelarat medias cingentia terras,
terrarumque orbem, caelumque quod inminet orbi.
Caeruleos habet unda deos, Tritona canorum
Proteaque ambiguum, balaenarumque prementem
Aegaeona suis inmania terga lacertis,
Doridaque et natas, quarum pars nare videtur,
pars in mole sedens virides siccare capillos,
pisce vehi quaedam: facies non omnibus una,
non diversa tamen, qualem decet esse sororum.
Terra viros urbesque gerit silvasque ferasque
fluminaque et nymphas et cetera numina ruris.
Haec super imposita est caeli fulgentis imago
signaque sex foribus dextris totidemque sinistris.
Quo simul acclivi Clymeneia limite proles
venit et intravit dubitati tecta parentis,
protinus ad patrios sua fert vestigia vultus
consistitque procul: neque enim propiora ferebat
lumina. Purpurea velatus veste sedebat
in solio Phoebus claris lucente smaragdis.
A dextra laevaque Dies et Mensis et Annus
Saeculaque et positae spatiis aequalibus Horae
Verque novum stabat cinctum florente corona,
stabat nuda Aestas et spicea serta gerebat,
stabat et Autumnus, calcatis sordidus uvis,
et glacialis Hiems, canos hirsuta capillos.
Inde loco medius rerum novitate paventem
Sol oculis iuvenem, quibus adspicit omnia, vidit
“quae” que “viae tibi causa? quid hac” ait “arce petisti,
progenies, Phaethon, haud infitianda parenti?”
Ille refert “o lux inmensi publica mundi,
Phoebe pater, si das usum mihi nominis huius
nec falsa Clymene culpam sub imagine celat,
pignera da, genitor, per quae tua vera propago
credar, et hunc animis errorem detrahe nostris.”
Dixerat: at genitor circum caput omne micantes
deposuit radios propiusque accedere iussit;
amplexuque dato “nec tu meus esse negari
dignus es, et Clymene veros” ait “edidit ortus.
Quoque minus dubites, quodvis pete munus, ut illud
me tribuente feras. Promissis testis adesto
dis iuranda palus, oculis incognita nostris.”
Vix bene desierat, currus rogat ille paternos
inque diem alipedum ius et moderamen equorum.
Paenituit iurasse patrem. Qui terque quaterque
concutiens inlustre caput “temeraria” dixit
vox mea facta tua est. Utinam promissa liceret
non dare! confiteor, solum hoc tibi, nate, negarem.
Dissuadere licet. Non est tua tuta voluntas.
Magna petis, Phaethon, et quae nec viribus istis
munera conveniant nec tam puerilibus annis.
Sors tua mortalis, non est mortale quod optas.
Plus etiam, quam quod superis contingere possit,
nescius adfectas. Placeat sibi quisque licebit,
non tamen ignifero quisquam consistere in axe
me valet excepto. Vasti quoque rector Olympi,
qui fera terribili iaculatur fulmina dextra,
non agat hos currus: et quid Iove maius habemus?
Ardua prima via est et qua vix mane recentes
enitantur equi: medio est altissima caelo,
unde mare et terras ipsi mihi saepe videre
fit timor, et pavida trepidat formidine pectus.
Ultima prona via est et eget moderamine certo:
tunc etiam quae me subiectis excipit undis,
ne ferar in praeceps, Tethys solet ipsa vereri.
Adde quod adsidua rapitur vertigine caelum
sideraque alta trahit celerique volumine torquet.
Nitor in adversum, nec me, qui cetera, vincit
impetus, et rapido contrarius evehor orbi.
Finge datos currus:  quid ages? poterisne rotatis
obvius ire polis, ne te citus auferat axis?
Forsitan et lucos illic urbesque deorum
concipias animo delubraque ditia donis
esse? per insidias iter est formasque ferarum.
Utque viam teneas nulloque errore traharis,
per tamen adversi gradieris cornua tauri
Haemoniosque arcus violentique ora leonis
saevaque circuitu curvantem bracchia longo
scorpion atque aliter curvantem bracchia cancrum.
Nec tibi quadrupedes animosos ignibus illis,
quos in pectore habent, quos ore et naribus efflant,
in promptu regere est: vix me patiuntur, ubi acres
incaluere animi, cervixque repugnat habenis.
At tu, funesti ne sim tibi muneris auctor,
nate, cave, dum resque sinit, tua corrige vota.
Scilicet ut nostro genitum te sanguine credas,
pignera certa petis? do pignera certa timendo
et patrio pater esse metu probor. Adspice vultus
ecce meos; utinamque oculos in pectora posses
inserere et patrias intus deprendere curas!
Denique quidquid habet dives, circumspice, mundus,
eque tot ac tantis caeli terraeque marisque
posce bonis aliquid: nullam patiere repulsam.
Deprecor hoc unum, quod vero nomine poena,
non honor est: poenam, Phaethon, pro munere poscis.
Quid mea colla tenes blandis, ignare, lacertis?
ne dubita, dabitur (Stygias iuravimus undas)
quodcumque optaris:  sed tu sapientius opta.”
Finierat monitus: dictis tamen ille repugnat
propositumque premit flagratque cupidine currus.
Ergo qua licuit genitor cunctatus ad altos
deducit iuvenem, Vulcania munera, currus.
Aureus axis erat, temo aureus, aurea summae
curvatura rotae, radiorum argenteus ordo;
per iuga chrysolithi positaeque ex ordine gemmae
clara repercusso reddebant lumina Phoebo.
Dumque ea magnanimus Phaethon miratur opusque
perspicit, ecce vigil nitido patefecit ab ortu
purpureas Aurora fores et plena rosarum
atria. Diffugiunt stellae, quarum agmina cogit
Lucifer et caeli statione novissimus exit.
Quem petere ut terras mundumque rubescere vidit
cornuaque extremae velut evanescere lunae,
iungere equos Titan velocibus imperat Horis.
Iussa deae celeres peragunt, ignemque vomentes,
ambrosiae suco saturos, praesepibus altis
quadrupedes ducunt adduntque sonantia frena.
Tum pater ora sui sacro medicamine nati
contigit et rapidae fecit patientia flammae
imposuitque comae radios, praesagaque luctus
pectore sollicito repetens suspiria dixit:
“Si potes his saltem monitis parere parentis,
parce, puer, stimulis et fortius utere loris:
sponte sua properant; labor est inhibere volentes.
Nec tibi directos placeat via quinque per arcus:
sectus in obliquum est lato curvamine limes,
zonarumque trium contentus fine polumque
effugit australem iunctamque aquilonibus arcton.
Hac sit iter: manifesta rotae vestigia cernes.
Utque ferant aequos et caelum et terra calores,
nec preme nec summum molire per aethera currum.
Altius egressus caelestia tecta cremabis,
inferius terras: medio tutissimus ibis.
Neu te dexterior tortum declinet ad anguem,
neve sinisterior pressam rota ducat ad aram:
inter utrumque tene. Fortunae cetera mando,
quae iuvet et melius quam tu tibi, consulat opto.
Dum loquor, Hesperio positas in litore metas
umida nox tetigit. Non est mora libera nobis:
poscimur: effulget tenebris aurora fugatis.
Corripe lora manu, vel, si mutabile pectus
est tibi, consiliis, non curribus utere nostris,
dum potes et solidis etiamnunc sedibus adstas
dumque male optatos nondum premis inscius axes.
Quae tutus spectes, sine me dare lumina terris!”
Occupat ille levem iuvenali corpore currum,
statque super manibusque datas contingere habenas
gaudet et invito grates agit inde parenti.
Interea volucres Pyrois et Eous et Aethon,
Solis equi, quartusque Phlegon, hinnitibus auras
flammiferis implent pedibusque repagula pulsant.
Quae postquam Tethys, fatorum ignara nepotis
reppulit, et facta est inmensi copia caeli,
corripuere viam pedibusque per aera motis
obstantes scindunt nebulas pennisque levati
praetereunt ortos isdem de partibus Euros.
Sed leve pondus erat, nec quod cognoscere possent
Solis equi, solitaque iugum gravitate carebat;
utque labant curvae iusto sine pondere naves
perque mare instabiles nimia levitate feruntur,
sic onere adsueto vacuus dat in aera saltus
succutiturque alte similisque est currus inani.
Quod simulac sensere, ruunt tritumque relinquunt
quadriiugi spatium, nec quo prius ordine currunt.
Ipse pavet nec qua commissas flectat habenas,
nec scit, qua sit iter; nec, si sciat, imperet illis.
Tum primum radiis gelidi caluere triones
et vetito frustra temptarunt aequore tingi,
quaeque polo posita est glaciali proxima serpens,
frigore pigra prius nec formidabilis ulli,
incaluit sumpsitque novas fervoribus iras.
Te quoque turbatum memorant fugisse, Boote,
quamvis tardus eras et te tua plaustra tenebant.
Ut vero summo despexit ab aethere terras
infelix Phaethon penitus penitusque iacentes,
palluit et subito genua intremuere timore,
suntque oculis tenebrae per tantum lumen obortae.
Et iam mallet equos numquam tetigisse paternos,
iam cognosse genus piget et valuisse rogando,
iam Meropis dici cupiens ita fertur, ut acta
praecipiti pinus borea, cui victa remisit
frena suus rector, quam dis votisque reliquit.
Quid faciat? multum caeli post terga relictum,
ante oculos plus est! animo metitur utrumque,
et modo quos illi fatum contingere non est,
prospicit occasus, interdum respicit ortus:
quidque agat ignarus stupet et nec frena remittit
nec retinere valet nec nomina novit equorum.
Sparsa quoque in vario passim miracula caelo
vastarumque videt trepidus simulacra ferarum.
Est locus, in geminos ubi bracchia concavat arcus
scorpius et cauda flexisque utrimque lacertis
porrigit in spatium signorum membra duorum.
Hunc puer ut nigri madidum sudore veneni
vulnera curvata minitantem cuspide vidit,
mentis inops gelida formidine lora remisit.
Quae postquam summum tetigere iacentia tergum,
exspatiantur equi, nulloque inhibente per auras
ignotae regionis eunt, quaque impetus egit,
hac sine lege ruunt altoque sub aethere fixis
incursant stellis rapiuntque per avia currum.
Et modo summa petunt, modo per declive viasque
praecipites spatio terrae propiore feruntur.
Inferiusque suis fraternos currere Luna
admiratur equos, ambustaque nubila fumant;
corripitur flammis ut quaeque altissima, tellus
fissaque agit rimas et sucis aret ademptis.
Pabula canescunt, cum frondibus uritur arbor,
materiamque suo praebet seges arida damno.
Parva queror: magnae pereunt cum moenibus urbes,
cumque suis totas populis incendia gentes
in cinerem vertunt. Silvae cum montibus ardent,
ardet Athos Taurusque Cilix et Tmolus et Oete
et tum sicca, prius creberrima fontibus, Ide,
virgineusque Helicon et nondum Oeagrius Haemus;
ardet in inmensum geminatis ignibus Aetna
Parnasusque biceps et Eryx et Cynthus et Othrys,
et tandem nivibus Rhodope caritura, Mimasque
Dindymaque et Mycale natusque ad sacra Cithaeron.
Nec prosunt Scythiae sua frigora: Caucasus ardet
Ossaque cum Pindo maiorque ambobus Olympus
aeriaeque Alpes et nubifer Appenninus.
Tum vero Phaethon cunctis e partibus orbem
adspicit accensum nec tantos sustinet aestus,
ferventesque auras velut e fornace profunda
ore trahit currusque suos candescere sentit;
et neque iam cineres eiectatamque favillam
ferre potest calidoque involvitur undique fumo,
quoque eat, aut ubi sit, picea caligine tectus
nescit et arbitrio volucrum raptatur equorum.
Sanguine tum credunt in corpora summa vocato
Aethiopum populos nigrum traxisse colorem.
Tum facta est Libye raptis umoribus aestu
arida, tum nymphae passis fontesque lacusque
deflevere comis: quaerit Boeotia Dircen,
Argos Amymonen, Ephyre Pirenidas undas.
Nec sortita loco distantes flumina ripas
tuta manent: mediis Tanais fumavit in undis
Peneusque senex Teuthranteusque Caicus
et celer Ismenos cum Phegiaco Erymantho
arsurusque iterum Xanthus flavusque Lycormas,
quique recurvatis ludit Maeandrus in undis.
Mygdoniusque Melas et Taenarius Eurotas.
Arsit et Euphrates Babylonius, arsit Orontes
Thermodonque citus Gangesque et Phasis et Hister.
Aestuat Alpheus, ripae Spercheides ardent,
quodque suo Tagus amne vehit, fluit ignibus aurum,
et quae Maeonias celebrabant carmine ripas
flumineae volucres, medio caluere Caystro.
Nilus in extremum fugit perterritus orbem
occuluitque caput, quod adhuc latet: ostia septem
pulverulenta vacant, septem sine flumine valles.
Fors eadem Ismarios Hebrum cum Strymone siccat
Hesperiosque amnes Rhenum Rhodanumque Padumque,
cuique fuit rerum promissa potentia, Thybrin.
Dissilit omne solum, penetratque in Tartara rimis
lumen et infernum terret cum coniuge regem.
Et mare contrahitur, siccaeque est campus harenae
quod modo pontus erat: quosque altum texerat aequor,
exsistunt montes et sparsas Cycladas augent.
Ima petunt pisces, nec se super aequora curvi
tollere consuetas audent delphines in auras;
corpora phocarum summo resupina profundo
exanimata natant. Ipsum quoque Nerea fama est
Doridaque et natas tepidis latuisse sub antris.
Ter Neptunus aquis cum torvo bracchia vultu
exserere ausus erat, ter non tulit aeris ignes.
Alma tamen Tellus, ut erat circumdata ponto,
inter aquas pelagi contractosque undique fontes,
qui se condiderant in opacae viscera matris,
sustulit oppressos collo tenus arida vultus
opposuitque manum fronti magnoque tremore
omnia concutiens paulum subsedit et infra
quam solet esse fuit, siccaque ita voce locuta est:
“Si placet hoc, meruique, quid o tua fulmina cessant,
summe deum? liceat periturae viribus ignis
igne perire tuo clademque auctore levare.
Vix equidem fauces haec ipsa in verba resolvo”
(presserat ora vapor): “tostos en adspice crines
inque oculis tantum, tantum super ora favillae.
Hosne mihi fructus, hunc fertilitatis honorem
officiique refers, quod adunci vulnera aratri
rastrorumque fero totoque exerceor anno,
quod pecori frondes, alimentaque mitia, fruges,
humano generi, vobis quoque tura ministro?
Sed tamen exitium fac me meruisse: quid undae,
quid meruit frater? cur illi tradita sorte
aequora decrescunt et ab aethere longius absunt?
Quodsi nec fratris nec te mea gratia tangit,
at caeli miserere tui. Circumspice utrumque,
fumat uterque polus. Quos si vitiaverit ignis,
atria vestra ruent. Atlas en ipse laborat
vixque suis umeris candentem sustinet axem.
Si freta, si terrae pereunt, si regia caeli,
in chaos antiquum confundimur. Eripe flammis,
siquid adhuc superest, et rerum consule summae.”
Dixerat haec Tellus: neque enim tolerare vaporem
ulterius potuit nec dicere plura: suumque
rettulit os in se propioraque manibus antra.
At pater omnipotens, superos testatus et ipsum,
qui dederat currus, nisi opem ferat, omnia fato
interitura gravi, summam petit arduus arcem,
unde solet nubes latis inducere terris,
unde movet tonitrus vibrataque fulmina iactat.
Sed neque quas posset terris inducere nubes
tunc habuit, nec quos caelo demitteret imbres.
Intonat et dextra libratum fulmen ab aure
misit in aurigam pariterque animaque rotisque
expulit et saevis compescuit ignibus ignes.
Consternantur equi et saltu in contraria facto
colla iugo eripiunt abruptaque lora relinquunt.
Illic frena iacent, illic temone revulsus
axis, in hac radii fractarum parte rotarum,
sparsaque sunt late laceri vestigia currus.
At Phaethon rutilos flamma populante capillos,
volvitur in praeceps longoque per aera tractu
fertur, ut interdum de caelo stella sereno
etsi non cecidit, potuit cecidisse videri.
Quem procul a patria diverso maximus orbe
excipit Eridanus fumantiaque abluit ora.
Naides Hesperiae trifida fumantia flamma
corpora dant tumulo, signant quoque carmine saxum:
HIC SITUS EST PHAETHON, CURRUS AURIGA PATERNI:
QUEM SI NON TENUIT, MAGNIS TAMEN EXCIDIT AUSIS.
Nam pater obductos, luctu miserabilis aegro
condiderat vultus: et, si modo credimus, unum
isse diem sine sole ferunt: incendia lumen
praebebant aliquisque malo fuit usus in illo.
At Clymene postquam dixit quaecumque fuerunt
in tantis dicenda malis, lugubris et amens
et laniata sinus totum percensuit orbem,
exanimesque artus primo, mox ossa requirens
repperit (ossa tamen peregrina condita ripa!),
incubuitque loco nomenque in marmore lectum
perfudit lacrimis et aperto pectore fovit.
Nec minus Heliades lugent et inania morti
munera dant lacrimas, et caesae pectora palmis
non auditurum miseras Phaethonta querellas
nocte dieque vocant adsternunturque sepulcro.
Luna quater iunctis implerat cornibus orbem:
illae more suo (nam morem fecerat usus)
plangorem dederant. E quis Phaethusa, sororum
maxima, cum vellet terra procumbere, questa est
deriguisse pedes. Ad quam conata venire
candida Lampetie subita radice retenta est.
Tertia cum crinem manibus laniare pararet,
avellit frondes; haec stipite crura teneri,
illa dolet fieri longos sua bracchia ramos.
Dumque ea mirantur, complectitur inguina cortex,
perque gradus uterum pectusque umerosque manusque
ambit et exstabant tantum ora vocantia matrem.
Quid faciat mater, nisi, quo trahat impetus illam,
huc eat atque illuc, et, dum licet, oscula iungat?
Non satis est; truncis avellere corpora temptat,
et teneros manibus ramos abrumpit; at inde
sanguineae manant, tamquam de vulnere, guttae.
“Parce, precor, mater”, quaecumque est saucia, clamat,
“parce, precor: nostrum laceratur in arbore corpus.
iamque vale” —cortex in verba novissima venit.
Inde fluunt lacrimae, stillataque sole rigescunt
de ramis electra novis, quae lucidus amnis
excipit et nuribus mittit gestanda Latinis.
Adfuit huic monstro proles Stheneleia Cycnus,
qui tibi materno quamvis a sanguine iunctus,
mente tamen, Phaethon, propior fuit. Ille relicto
(nam Ligurum populos et magnas rexerat urbes)
imperio ripas virides amnemque querellis
Eridanum implerat silvamque sororibus auctam,
cum vox est tenuata viro, canaeque capillos
dissimulant plumae, collumque a pectore longe
porrigitur, digitosque ligat iunctura rubentes,
penna latus velat, tenet os sine acumine rostrum.
Fit nova Cycnus avis, nec se caeloque Iovique
credit, ut iniuste missi memor ignis ab illo:
stagna petit patulosque lacus, ignemque perosus
quae colat elegit contraria flumina flammis.
Squalidus interea genitor Phaethontis et expers
ipse sui decoris, qualis, cum deficit orbem,
esse solet, lucemque odit seque ipse diemque,
datque animum in luctus; et luctibus adicit iram
officiumque negat mundo. “Satis” inquit  “ab aevi
sors mea principiis fuit inrequieta, pigetque
actorum sine fine mihi, sine honore, laborum.
Quilibet alter agat portantes lumina currus!
Si nemo est omnesque dei non posse fatentur,
ipse agat ut saltem, dum nostras temptat habenas,
orbatura patres aliquando fulmina ponat.
Tum sciet, ignipedum vires expertus equorum,
non meruisse necem, qui non bene rexerit illos.”
Talia dicentem circumstant omnia Solem
numina, neve velit tenebras inducere rebus,
supplice voce rogant: missos quoque Iuppiter ignes
excusat precibusque minas regaliter addit.
Conligit amentes et adhuc terrore paventes
Phoebus equos stimuloque dolens et verbere saevit:
saevit enim, natumque obiectat et imputat illis.
At pater omnipotens ingentia moenia caeli
circuit et ne quid labefactum viribus ignis
corruat explorat. Quae postquam firma suique
roboris esse videt terras hominumque labores
perspicit. Arcadiae tamen est impensior illi
cura suae: fontes et nondum audentia labi
flumina restituit dat terrae gramina, frondes
arboribus, laesasque iubet revirescere silvas.
Dum redit itque frequens, In virgine Nonacrina
haesit et accepti caluere sub ossibus ignes.
Non erat huius opus lanam mollire trahendo
nec positu variare comas; ubi fibula vestem,
vitta coercuerat neglectos alba capillos,
et modo leve manu iaculum, modo sumpserat arcum,
miles erat Phoebes: nec Maenalon attigit ulla
gratior hac Triviae. Sed nulla potentia longa est.
Ulterius medio spatium sol altus habebat,
cum subit illa nemus, quod nulla ceciderat aetas.
Exuit hic umero pharetram lentosque retendit
arcus, inque solo, quod texerat herba, iacebat
et pictam posita pharetram cervice premebat.
Iuppiter ut vidit fessam et custode vacantem,
“hoc certe furtum coniunx mea nesciet” inquit,
“aut si rescierit sunt o sunt iurgia tanti.”
Protinus induitur faciem cultumque Dianae
atque ait: “O comitum, virgo, pars una mearum,
in quibus es venata iugis?”  De caespite virgo
se levat et “salve numen, me indice”, dixit
“audiat ipse licet maius Iove.”   Ridet et audit,
et sibi praeferri se gaudet et oscula iungit
nec moderata satis nec sic a virgine danda.
Qua venata foret silva, narrare parantem
impedit amplexu, nec se sine crimine prodit.
Illa quidem contra, quantum modo femina possit
(adspiceres utinam, Saturnia: mitior esses !),
illa quidem pugnat: sed quem superare puella,
quisve Iovem poterat? — Superum petit aethera victor
Iuppiter: huic odio nemus est et conscia silva.
Unde pedem referens paene est oblita pharetram
tollere cum telis et quem suspenderat arcum.
Ecce, suo comitata choro Dictynna per altum
Maenalon ingrediens et caede superba ferarum
adspicit hanc visamque vocat: clamata refugit,
et timuit primo, ne Iuppiter esset in illa.
Sed postquam pariter nymphas incedere vidit,
sensit abesse dolos numerumque accessit ad harum.
Heu quam difficile est crimen non prodere vultu!
Vix oculos attollit humo, nec, ut ante solebat,
iuncta deae lateri, nec toto est agmine prima,
sed silet et laesi dat signa rubore pudoris;
et nisi quod virgo est poterat sentire Diana
mille notis culpam; nymphae sensisse feruntur.
Orbe resurgebant lunaria cornua nono,
cum dea venatu, fraternis languida flammis,
nacta nemus gelidum, de quo cum murmure labens
ibat et attritas versabat rivus harenas.
Ut loca laudavit, summas pede contigit undas:
his quoque laudatis   “procul est” ait “arbiter omnis;
nuda superfusis tingamus corpora lymphis.”
Parrhasis erubuit. Cunctae velamina ponunt:
una moras quaerit. Dubitanti vestis adempta est;
qua posita nudo patuit cum corpore crimen.
Attonitae manibusque uterum celare volenti
“i procul hinc”  dixit “nec sacros pollue fontes”
Cynthia; deque suo iussit secedere coetu.
Senserat hoc olim magni matrona Tonantis
distuleratque graves in idonea tempora poenas.
Causa morae nulla est, et iam puer Arcas (id ipsum
indoluit Iuno) fuerat de paelice natus.
Quo simul obvertit saevam cum lumine mentem,
“scilicet hoc etiam restabat, adultera” dixit,
“ut fecunda fores, fieretque iniuria partu
nota, Iovisque mei testatum dedecus esset.
Haud impune feres: adimam tibi nempe figuram,
qua tibi, quaque places nostro, importuna, marito.”
Dixit et adversa prensis a fronte capillis
stravit humi pronam. Tendebat bracchia supplex:
bracchia coeperunt nigris horrescere villis
curvarique manus et aduncos crescere in ungues
officioque pedum fungi, laudataque quondam
ora Iovi lato fieri deformia rictu.
Neve preces animos et verba precantia flectant
posse loqui eripitur;   vox iracunda minaxque
plenaque terroris rauco de gutture fertur.
Mens antiqua tamen facta quoque mansit in ursa,
adsiduoque suos gemitu testata dolores
qualescumque manus ad caelum et sidera tollit
ingratumque Iovem, nequeat cum dicere, sentit.
A quotiens, sola non ausa quiescere silva,
ante domum quondamque suis erravit in agris!
A quotiens per saxa canum latratibus acta est
venatrixque metu venantum territa fugit!
Saepe feris latuit visis, oblita quid esset,
ursaque conspectos in montibus horruit ursos
pertimuitque lupos, quamvis pater esset in illis.
Ecce, Lycaoniae proles, ignara parentis,
Arcas adest, ter quinque fere natalibus actis:
dumque feras sequitur, dum saltus eligit aptos
nexilibusque plagis silvas Erymanthidas ambit,
incidit in matrem; quae restitit Arcade viso
et cognoscenti similis fuit. Ille refugit
inmotosque oculos in se sine fine tenentem
nescius extimuit propiusque accedere aventi
vulnifico fuerat fixurus pectora telo.
Arcuit omnipotens pariterque ipsosque nefasque
sustulit, et celeri raptos per inania vento
imposuit caelo vicinaque sidera fecit.
Intumuit Iuno, postquam inter sidera paelex
fulsit et ad canam descendit in aequora Tethyn
Oceanumque senem, quorum reverentia movit
saepe deos, causamque viae scitantibus infit:
“Quaeritis, aetheriis quare regina deorum
sedibus huc adsim? pro me tenet altera caelum.
Mentiar, obscurum nisi nox cum fecerit orbem,
nuper honoratas summo, mea vulnera, caelo
videritis stellas illic, ubi circulus axem
ultimus extremum spatioque brevissimus ambit.
Est vero, cur quis Iunonem laedere nolit
offensamque tremat, quae prosum sola nocendo?
O ego quantum egi! quam vasta potentia nostra est!
Esse hominem vetui: facta est dea. Sic ego poenas
sontibus impono, sic est mea magna potestas.
Vindicet antiquam faciem vultusque ferinos
detrahat, Argolica quod in ante Phoronide fecit.
Cur non et pulsa ducit Iunone meoque
collocat in thalamo socerumque Lycaona sumit?
At vos si laesae tangit contemptus alumnae,
gurgite caeruleo septem prohibete triones
sideraque in caelo, stupri mercede, recepta
pellite, ne puro tingatur in aequore paelex.”
Di maris adnuerant: habili Saturnia curru
ingreditur liquidum pavonibus aethera pictis,
tam nuper pictis caeso pavonibus Argo,
quam tu nuper eras, cum candidus ante fuisses,
corve loquax, subito nigrantes versus in alas.
Nam fuit haec quondam niveis argentea pennis
ales ut aequaret totas sine labe columbas
nec servaturis vigili Capitolia voce
cederet anseribus nec amanti flumina cycno.
Lingua fuit damno; lingua faciente loquaci
qui color albus erat, nunc est contrarius albo.
Pulchrior in tota, quam Larisaea Coronis,
non fuit Haemonia: placuit tibi, Delphice, certe,
dum vel casta fuit vel inobservata. Sed ales
sensit adulterium Phoebeius, utque latentem
detegeret culpam, non exorabilis index,
ad dominum tendebat iter. Quem garrula motis
consequitur pennis, scitetur ut omnia, cornix,
auditaque viae causa “non utile carpis”
inquit “iter:  ne sperne meae praesagia linguae.
Quid fuerim quid simque vide, meritumque require:
invenies nocuisse fidem. Nam tempore quodam
Pallas Erichthonium, prolem sine matre creatam,
clauserat Actaeo texta de vimine cista
virginibusque tribus gemino de Cecrope natis
et legem dederat, sua ne secreta viderent.
Abdita fronde levi densa speculabar ab ulmo,
quid facerent. Commissa duae sine fraude tuentur,
Pandrosos atque Herse;   timidas vocat una sorores
Aglauros nodosque manu diducit, et intus
infantemque vident adporrectumque draconem.
Acta deae refero. Pro quo mihi gratia talis
redditur, ut dicar tutela pulsa Minervae
et ponar post noctis avem. Mea poena volucres
admonuisse potest ne voce pericula quaerant.
At, puto, non ultro nec quicquam tale rogantem
me petiit? ipsa licet hoc a Pallade quaeras:
quamvis irata est, non hoc irata negabit.
Nam me Phocaica clarus tellure Coroneus
(nota loquor) genuit fueramque ego regia virgo
divitibusque procis (ne me contemne) petebar.
Forma mihi nocuit. Nam cum per litora lentis
passibus, ut soleo, summa spatiarer harena,
vidit et incaluit pelagi deus; utque precando
tempora cum blandis absumpsit inania verbis,
vim parat et sequitur. Fugio densumque relinquo
litus et in molli nequiquam lassor harena.
Inde deos hominesque voco; nec contigit ullum
vox mea mortalem:    mota est pro virgine virgo
auxiliumque tulit. Tendebam bracchia caelo:
bracchia coeperunt levibus nigrescere pennis.
Reicere ex umeris vestem molibar: at illa
pluma erat inque cutem radices egerat imas.
Plangere nuda meis conabar pectora palmis:
sed neque iam palmas nec pectora nuda gerebam.
Currebam:  nec, ut ante, pedes retinebat harena,
sed summa tollebar humo. Mox alta per auras
evehor et data sum comes inculpata Minervae.
Quid tamen hoc prodest, si diro facta volucris
crimine Nyctimene nostro successit honori?
An quae per totam res est notissima Lesbon,
non audita tibi est, patrium temerasse cubile
Nyctimenen? avis illa quidem, sed conscia culpae
conspectum lucemque fugit tenebrisque pudorem
celat et a cunctis expellitur aethere toto.”
Talia dicenti “tibi” ait “revocamina” corvus
“sint precor ista malo: nos vanum spernimus omen.”
Nec coeptum dimittit iter, dominoque iacentem
cum iuvene Haemonio vidisse Coronida narrat.
Laurea delapsa est audito crimine amanti,
et pariter vultusque deo plectrumque colorque
excidit. Utque animus tumida fervebat ab ira,
arma adsueta rapit flexumque a cornibus arcum
tendit et illa suo totiens cum pectore iuncta
indevitato traiecit pectora telo.
Icta dedit gemitum, tractoque a corpore ferro
candida puniceo perfudit membra cruore,
et dixit: “Potui poenas tibi, Phoebe, dedisse,
sed peperisse prius: duo nunc moriemur in una.”
Hactenus, et pariter vitam cum sanguine fudit.
Corpus inane animae frigus letale secutum est.
Paenitet heu sero poenae crudelis amantem,
seque, quod audierit, quod sic exarserit, odit;
odit avem, per quam crimen causamque dolendi
scire coactus erat, nec non arcumque manumque
odit, cumque manu temeraria tela sagittas
conlapsamque fovet seraque ope vincere fata
nititur et medicas exercet inaniter artes.
Quae postquam frustra temptata, rogumque parari
vidit et arsuros supremis ignibus artus,
tum vero gemitus (neque enim caelestia tingi
ora licet lacrimis) alto de corde petitos
edidit, haud aliter quam cum spectante iuvenca
lactentis vituli, dextra libratus ab aure
tempora discussit claro cava malleus ictu.
Ut tamen ingratos in pectora fudit odores
et dedit amplexus iniustaque iusta peregit,
non tulit in cineres labi sua Phoebus eosdem
semina, sed natum flammis uteroque parentis
eripuit geminique tulit Chironis in antrum;
sperantemque sibi non falsae praemia linguae
inter aves albas vetuit consistere corvum.
Semifer interea divinae stirpis alumno
laetus erat mixtoque oneri gaudebat honore.
Ecce venit rutilis umeros protecta capillis
filia Centauri, quam quondam nympha Chariclo
fluminis in rapidi ripis enixa vocavit
Ocyroen. Non haec artes contenta paternas
edidicisse fuit: fatorum arcana canebat.
Ergo ubi vaticinos concepit mente furores
incaluitque deo, quem clausum pectore habebat,
adspicit infantem “toto” que “salutifer orbi
cresce puer” dixit:  “tibi se mortalia saepe
corpora debebunt; animas tibi reddere ademptas
fas erit;  idque semel dis indignantibus ausus
posse dare hoc iterum flamma prohibebere avita
eque deo corpus fies exsangue, deusque,
qui modo corpus eras, et bis tua fata novabis.
Tu quoque, care pater, nunc inmortalis et aevis
omnibus ut maneas nascendi lege creatus,
posse mori cupies, tum cum cruciabere dirae
sanguine serpentis per saucia membra recepto;
teque ex aeterno patientem numina mortis
efficient, triplicesque deae tua fila resolvent.”
Restabat fatis aliquid. Suspirat ab imis
pectoribus, lacrimaeque genis labuntur obortae,
atque ita “praevertunt” inquit “me fata, vetorque
plura loqui, vocisque meae praecluditur usus.
Non fuerant artes tanti, quae numinis iram
contraxere mihi; mallem nescisse futura.
Iam mihi subduci facies humana videtur,
iam cibus herba placet, iam latis currere campis
impetus est: in equam cognataque corpora vertor.
Tota tamen quare? pater est mihi nempe biformis.”
Talia dicenti pars est extrema querellae
intellecta parum, confusaque verba fuerunt.
Mox nec verba quidem nec equae sonus ille videtur,
sed simulantis equam, parvoque in tempore certos
edidit hinnitus et bracchia movit in herbas.
Tum digiti coeunt et quinos adligat ungues
perpetuo cornu levis ungula, crescit et oris
et colli spatium, longae pars maxima pallae
cauda fit, utque vagi crines per colla iacebant,
in dextras abiere iubas: pariterque novata est
et vox et facies nomen quoque monstra dedere.
Flebat opemque tuam frustra Philyreius heros,
Delphice, poscebat. Nam nec rescindere magni
iussa Iovis poteras, nec, si rescindere posses,
tunc aderas: Elin Messeniaque arva colebas.
Illud erat tempus, quo te pastoria pellis
texit onusque fuit baculum silvestre sinistrae,
alterius dispar septenis fistula cannis.
Dumque amor est curae, dum te tua fistula mulcet,
incustoditae Pylios memorantur in agros
processisse boves. Videt has Atlantide Maia
natus et arte sua silvis occultat abactas.
Senserat hoc furtum nemo nisi notus in illo
rure senex; Battum vicinia tota vocabant.
Divitis hic saltus herbosaque pascua Nelei
nobiliumque greges custos servabat equarum.
Hunc timuit blandaque manu seduxit et illi
“quisquis es, hospes” ait, “si forte armenta requiret
haec aliquis, vidisse nega; neu gratia facto
nulla rependatur, nitidam cape praemia vaccam” —
et dedit. Accepta voces has reddidit hospes:
“Tutus eas:  lapis iste prius tua furta loquetur”,
et lapidem ostendit. Simulat Iove natus abire,
mox redit, et versa pariter cum voce figura
“rustice, vidisti siquas hoc limite” dixit
“ire boves, fer opem furtoque silentia deme:
iuncta suo pariter dabitur ubi femina tauro.”
At senior, postquam est merces geminata, “sub illis
montibus” inquit “erunt”: et erant sub montibus illis.
Risit Atlantiades et “me mihi, perfide, prodis?
me mihi prodis?” ait, periuraque pectora vertit
in durum silicem, qui nunc quoque dicitur index,
inque nihil merito vetus est infamia saxo.
Hinc se sustulerat paribus caducifer alis,
Munychiosque volans agros gratamque Minervae
despectabat humum cultique arbusta Lycei.
Illa forte die castae de more puellae
vertice supposito festas in Palladis arces
pura coronatis portabant sacra canistris.
Inde revertentes deus adspicit ales iterque
non agit in rectum, sed in orbem curvat eundem.
Ut volucris visis rapidissima miluus extis,
dum timet et densi circumstant sacra ministri,
flectitur in gyrum nec longius audet abire
spemque suam motis avidus circumvolat alis,
sic super Actaeas agilis Cyllenius arces
inclinat cursus et easdem circinat auras.
Quanto splendidior quam cetera sidera fulget
Lucifer, et quanto quam Lucifer aurea Phoebe,
tanto virginibus praestantior omnibus Herse
ibat, eratque decus pompae comitumque suarum.
Obstipuit forma Iove natus, et aethere pendens
non secus exarsit, quam cum Balearica plumbum
funda iacit: volat illud et incandescit eundo
et quos non habuit, sub nubibus invenit ignes.
Vertit iter caeloque petit terrena relicto
nec se dissimulat: tanta est fiducia formae.
Quae quamquam iusta est, cura tamen adiuvat illam
permulcetque comas chlamydemque, ut pendeat apte,
collocat, ut limbus totumque appareat aurum,
ut teres in dextra, qua somnos ducit et arcet,
virga sit, ut tersis niteant talaria plantis.
Pars secreta domus ebore et testudine cultos
tres habuit thalamos: quorum tu, Pandrose, dextrum,
Aglauros laevum, medium possederat Herse.
Quae tenuit laevum, venientem prima notavit
Mercurium nomenque dei scitarier ausa est
et causam adventus. Cui sic respondit Atlantis
Pleionesque nepos: “Ego sum, qui iussa per auras
verba patris porto: pater est mihi Iuppiter ipse.
Nec fingam causas; tu tantum fida sorori
esse velis prolisque meae matertera dici.
Herse causa viae. Faveas oramus amanti.”
Adspicit hunc oculis isdem, quibus abdita nuper
viderat Aglauros flavae secreta Minervae,
proque ministerio magni sibi ponderis aurum
postulat: interea tectis excedere cogit.
Vertit ad hanc torvi dea bellica luminis orbem
et tanto penitus traxit suspiria motu,
ut pariter pectus positamque in pectore forti
aegida concuteret. Subit, hanc arcana profana
detexisse manu tum cum sine matre creatam
Lemnicolae stirpem contra data foedera vidit,
et gratamque deo fore iam gratamque sorori
et ditem sumpto,    quod avara poposcerat, auro.
Protinus Invidiae nigro squalentia tabo
tecta petit. Domus est imis in vallibus huius
abdita, sole carens, non ulli pervia vento,
tristis et ignavi plenissima frigoris, et quae
igne vacet semper, caligine semper abundet.
Huc ubi pervenit belli metuenda virago,
constitit ante domum (neque enim succedere tectis
fas habet) et postes extrema cuspide pulsat.
Concussae patuere fores. Videt intus edentem
vipereas carnes, vitiorum alimenta suorum,
Invidiam, visaque oculos avertit. At illa
surgit humo pigre semesarumque relinquit
corpora serpentum passuque incedit inerti;
utque deam vidit formaque armisque decoram,
ingemuit vultumque ima ad suspiria duxit.
Pallor in ore sedet, macies in corpore toto,
nusquam recta acies, livent rubigine dentes,
pectora felle virent, lingua est suffusa veneno.
Risus abest, nisi quem visi movere dolores.
Nec fruitur somno, vigilacibus excita curis,
sed videt ingratos intabescitque videndo
successus hominum, carpitque et carpitur una,
suppliciumque suum est. Quamvis tamen oderat illam,
talibus adfata est breviter Tritonia dictis:
“Infice tabe tua natarum Cecropis unam.
Sic opus est. Aglauros ea est.”   Haud plura locuta
fugit et impressa tellurem reppulit hasta.
Illa deam obliquo fugientem lumine cernens
murmura parva dedit, successurumque Minervae
indoluit, baculumque capit, quod spinea totum
vincula cingebant, adopertaque nubibus atris,
quacumque ingreditur, florentia proterit arva
exuritque herbas et summa cacumina carpit,
adflatuque suo populos urbesque domosque
polluit. Et tandem Tritonida conspicit arcem
ingeniis opibusque et festa pace virentem,
vixque tenet lacrimas, quia nil lacrimabile cernit.
Sed postquam thalamos intravit Cecrope natae,
iussa facit pectusque manu ferrugine tincta
tangit et hamatis praecordia sentibus implet,
inspiratque nocens virus, piceumque per ossa
dissipat et medio spargit pulmone venenum.
Neve mali causae spatium per latius errent,
germanam ante oculos fortunatumque sororis
coniugium pulchraque deum sub imagine ponit,
cunctaque magna facit. Quibus inritata dolore
Cecropis occulto mordetur et anxia nocte,
anxia luce gemit, lentaque miserrima tabe
liquitur ut glacies incerto saucia sole.
Felicisque bonis non lenius uritur Herses,
quam cum spinosis ignis supponitur herbis,
quae neque dant flammas lenique tepore cremantur.
Saepe mori voluit, ne quicquam tale videret,
saepe velut crimen rigido narrare parenti;
denique in adverso venientem limine sedit
exclusura deum. Cui blandimenta precesque
verbaque iactanti mitissima  “desine” dixit:
“hinc ego me non sum nisi te motura repulso.”
“Stemus” ait  “pacto” velox Cyllenius “isto”:
caelestique fores virga patefecit. At illi
surgere conanti partes, quascumque sedendo
flectimus, ignava nequeunt gravitate moveri.
Illa quidem pugnat recto se attollere trunco,
sed genuum iunctura riget, frigusque per inguen
labitur, et callent amisso sanguine venae.
Utque malum late solet inmedicabile cancer
serpere et inlaesas vitiatis addere partes,
sic letalis hiems paulatim in pectora venit
vitalesque vias et respiramina clausit.
Nec conata loqui est, nec, si conata fuisset,
vocis habebat iter: saxum iam colla tenebat,
oraque duruerant, signumque exsangue sedebat.
Nec lapis albus erat: sua mens infecerat illam.
Has ubi verborum poenas mentisque profanae
cepit Atlantiades, dictas a Pallade terras
linquit et ingreditur iactatis aethera pennis.
Sevocat hunc genitor. Nec causam fassus amoris
“fide minister” ait “iussorum, nate, meorum,
pelle moram solitoque celer delabere cursu,
quaeque tuam matrem tellus a parte sinistra
suspicit (indigenae Sidonida nomine dicunt),
hanc pete, quodque procul montano gramine pasci
armentum regale vides, ad litora verte.”
Dixit, et expulsi iamdudum monte iuvenci
litora iussa petunt, ubi magni filia regis
ludere virginibus Tyriis comitata solebat.
Non bene conveniunt nec in una sede morantur
maiestas et amor: sceptri gravitate relicta
ille pater rectorque deum, cui dextra trisulcis
ignibus armata est, qui nutu concutit orbem,
induitur faciem tauri mixtusque iuvencis
mugit et in teneris formosus obambulat herbis.
Quippe color nivis est, quam nec vestigia duri
calcavere pedis nec solvit aquaticus auster.
Colla toris exstant, armis palearia pendent,
cornua parva quidem, sed quae contendere possis
facta manu, puraque magis perlucida gemma.
Nullae in fronte minae, nec formidabile lumen;
pacem vultus habet. Miratur Agenore nata,
quod tam formosus, quod proelia nulla minetur.
Sed quamvis mitem metuit contingere primo:
mox adit et flores ad candida porrigit ora.
Gaudet amans et, dum veniat sperata voluptas,
oscula dat manibus; vix iam, vix cetera differt.
Et nunc adludit viridique exsultat in herba,
nunc latus in fulvis niveum deponit harenis;
paulatimque metu dempto modo pectora praebet
virginea plaudenda manu, modo cornua sertis
impedienda novis. Ausa est quoque regia virgo
nescia quem premeret, tergo considere tauri,
cum deus a terra siccoque a litore sensim
falsa pedum primis vestigia ponit in undis:
inde abit ulterius mediique per aequora ponti
fert praedam. Pavet haec litusque ablata relictum
respicit, et dextra cornum tenet, altera dorso
imposita est; tremulae sinuantur flamine vestes.
Iamque deus posita fallacis imagine tauri
se confessus erat Dictaeaque rura tenebat,
cum pater ignarus Cadmo perquirere raptam
imperat et poenam, si non invenerit, addit
exilium, facto pius et sceleratus eodem.
Orbe pererrato (quis enim deprendere possit
furta Iovis?) profugus patriamque iramque parentis
vitat Agenorides Phoebique oracula supplex
consulit et, quae sit tellus habitanda, requirit.
“Bos tibi” Phoebus ait “solis occurret in arvis,
nullum passa iugum curvique inmunis aratri.
Hac duce carpe vias et qua requieverit herba
moenia fac condas, Boeotiaque ma vocato.”
Vix bene Castalio Cadmus descenderat antro,
incustoditam lente videt ire iuvencam
nullum servitii signum cervice gerentem.
Subsequitur pressoque legit vestigia gressu,
auctoremque viae Phoebum taciturnus adorat.
Iam vada Cephisi Panopesque evaserat arva:
bos stetit et tollens speciosam cornibus altis
ad caelum frontem mugitibus impulit auras,
atque ita, respiciens comites sua terga sequentes,
procubuit teneraque latus submisit in herba.
Cadmus agit grates peregrinaeque oscula terrae
figit et ignotos montes agrosque salutat.
Sacra Iovi facturus erat. Iubet ire ministros
et petere e vivis libandas fontibus undas.
Silva vetus stabat, nulla violata securi,
et specus in medio, virgis ac vimine densus,
efficiens humilem lapidum compagibus arcum,
uberibus fecundus aquis, ubi conditus antro
Martius anguis erat, cristis praesignis et auro;
igne micant oculi, corpus tumet omne venenis,
tres vibrant linguae, triplici stant ordine dentes.
Quem postquam Tyria lucum de gente profecti
infausto tetigere gradu, demissaque in undas
urna dedit sonitum, longo caput extulit antro
caeruleus serpens horrendaque sibila misit.
Effluxere urnae manibus sanguisque reliquit
corpus, et attonitos subitus tremor occupat artus.
Ille volubilibus squamosos nexibus orbes
torquet et inmensos saltu sinuatur in arcus,
ac media plus parte leves erectus in auras
despicit omne nemus, tantoque est corpore, quanto
si totum spectes, geminas qui separat arctos.
Nec mora, Phoenicas, sive illi tela parabant,
sive fugam, sive ipse timor prohibebat utrumque,
occupat: hos morsu, longis complexibus illos,
hos necat adfiatu funesti tabe veneni.
Fecerat exiguas iam sol altissimus umbras:
quae mora sit sociis, miratur Agenore natus,
vestigatque viros. Tegimen derepta leoni
pellis erat, telum splendenti lancea ferro
et iaculum, teloque animus praestantior omni.
Ut nemus intravit letataque corpora vidit
victoremque supra spatiosi corporis hostem
tristia sanguinea lambentem vulnera lingua,
“aut ultor vestrae, fidissima corpora, mortis,
aut comes” inquit “ero.” Dixit, dextraque molarem
sustulit et magnum magno conamine misit.
Illius impulsu cum turribus ardua celsis
moenia mota forent: serpens sine vulnere mansit
loricaeque modo squamis defensus et atrae
duritia pellis validos cute reppulit ictus.
At non duritia iaculum quoque vicit eadem:
quod medio lentae spinae curvamine fixum
constitit et totum descendit in ilia ferrum.
Ille dolore ferox caput in sua terga retorsit
vulneraque adspexit fixumque hastile momordit
idque, ubi vi multa partem labefecit in omnem,
vix tergo eripuit; ferrum tamen ossibus haesit.
Tum vero, postquam solitas accessit ad iras
causa recens, plenis tumuerunt guttura venis,
spumaque pestiferos circumfluit albida rictus,
terraque rasa sonat squamis, quique halitus exit
ore niger Stygio, vitiatas inficit auras.
Ipse modo inmensum spiris facientibus orbem
cingitur, interdum longa trabe rectior adstat
impete nunc vasto ceu concitus imbribus amnis
fertur et obstantes proturbat pectore silvas.
Cedit Agenorides paulum spolioque leonis
sustinet incursus instantiaque ora retardat
cuspide praetenta. Furit ille et inania duro
vulnera dat ferro figitque in acumine dentes.
Iamque venenifero sanguis manare palato
coeperat et virides adspergine tinxerat herbas:
sed leve vulnus erat, quia se retrahebat ab ictu
laesaque colla dabat retro plagamque sedere
cedendo arcebat nec longius ire sinebat,
donec Agenorides coniectum in guttura ferrum
usque sequens pressit, dum retro quercus eunti
obstitit, et fixa est pariter cum robore cervix.
Pondere serpentis curvata est arbor et ima
parte flagellari gemuit sua robora caudae.
Dum spatium victor victi considerat hostis,
vox subito audita est; neque erat cognoscere promptum
unde, sed audita est:  “Quid, Agenore nate, peremptum
serpentem spectas? et tu spectabere serpens.”
Ille diu pavidus pariter cum mente colorem
perdiderat, gelidoque comae terrore rigebant.
Ecce viri fautrix, superas delapsa per auras,
Pallas adest motaeque iubet supponere terrae
vipereos dentes, populi incrementa futuri.
Paret et, ut presso sulcum patefecit aratro,
spargit humi iussos, mortalia semina, dentes.
Inde (fide maius) glaebae coepere moveri,
primaque de sulcis acies apparuit hastae,
tegmina mox capitum picto nutantia cono,
mox umeri pectusque onerataque bracchia telis
exsistunt, crescitque seges clipeata virorum.
Sic ubi tolluntur festis aulaea theatris,
surgere signa solent primumque ostendere vultus,
cetera paulatim, placidoque educta tenore
tota patent imoque pedes in margine ponunt.
Territus hoste novo Cadmus capere arma parabat:
“ne cape”, de populo, quem terra creaverat, unus
exclamat  “nec te civilibus insere bellis.”
Atque ita terrigenis rigido de fratribus unum
comminus ense ferit; iaculo cadit eminus ipse.
Hunc quoque qui leto dederat, non longius illo
vivit et exspirat modo quas acceperat auras;
exemploque pari furit omnis turba, suoque
Marte cadunt subiti per mutua vulnera fratres.
Iamque brevis vitae spatium sortita iuventus
sanguineam tepido plangebat pectore matrem,
quinque superstitibus, quorum fuit unus Echion.
Is sua iecit humo monitu Tritonidis arma
fraternaeque fidem pacis petiitque deditque.
Hos operis comites habuit Sidonius hospes,
cum posuit iussam Phoebeis sortibus urbem.
Iam stabant Thebae: poteras iam, Cadme, videri
exsilio felix. Soceri tibi Marsque Venusque
contigerant: huc adde genus de coniuge tanta,
tot natos natasque et pignera cara nepotes,
hos quoque iam iuvenes. Sed scilicet ultima semper
exspectanda dies homini est, dicique beatus
ante obitum nemo supremaque funera debet.
Prima nepos inter tot res tibi, Cadme, secundas
causa fuit luctus, alienaque cornua fronti
addita, vosque canes satiatae sanguine erili.
At bene si quaeras, fortunae crimen in illo,
non scelus invenies: quod enim scelus error habebat?
Mons erat infectus variarum caede ferarum;
iamque dies medius rerum contraxerat umbras
et sol ex aequo meta distabat utraque,
cum iuvenis placido per devia lustra vagantes
participes operum compellat Hyantius ore:
“Lina madent, comites, ferrumque cruore ferarum,
fortunamque dies habuit satis. Altera lucem
cum croceis invecta rotis Aurora reducet,
propositum repetemus opus; nunc Phoebus utraque
distat idem terra finditque vaporibus arva.
Sistite opus praesens nodosaque tollite lina.”
Iussa viri faciunt intermittuntque laborem.
Vallis erat piceis et acuta densa cupressu,
nomine Gargaphie, succinctae sacra Dianae.
Cuius in extremo est antrum nemorale recessu,
arte laboratum nulla: simulaverat artem
ingenio natura suo; nam pumice vivo
et levibus tofis nativum duxerat arcum.
Fons sonat a dextra, tenui perlucidus unda,
margine gramineo patulos succinctus hiatus.
Hic dea silvarum venatu fessa solebat
virgineos artus liquido perfundere rore.
Quo postquam subiit, nympharum tradidit uni
armigerae iaculum pharetramque arcusque retentos;
altera depositae subiecit bracchia pallae,
vincla duae pedibus demunt; nam doctior illis
Ismenis Crocale sparsos per colla capillos
conligit in nodum, quamvis erat ipsa solutis.
Excipiunt laticem Nepheleque Hyaleque Rhanisque
et Psecas et Phiale funduntque capacibus urnis.
Dumque ibi perluitur solita Titania lympha,
ecce nepos Cadmi dilata parte laborum
per nemus ignotum non certis passibus errans
pervenit in lucum: sic illum fata ferebant.
Qui simul intravit rorantia fontibus antra,
sicut erant, viso nudae sua pectora nymphae
percussere viro, subitisque ululatibus omne
implevere nemus circumfusaeque Dianam
corporibus texere suis; tamen altior illis
ipsa dea est colloque tenus supereminet omnes.
Qui color infectis adversi solis ab ictu
nubibus esse solet aut purpureae aurorae,
is fuit in vultu visae sine veste Dianae.
Quae quamquam comitum turba est stipata suarum,
in latus obliquum tamen adstitit oraque retro
flexit, et ut vellet promptas habuisse sagittas,
quas habuit sic hausit aquas vultumque virilem
perfudit, spargensque comas ultricibus undis
addidit haec cladis praenuntia verba futurae:
“Nunc tibi me posito visam velamine narres,
si poteris narrare, licet.”  Nec plura minata
dat sparso capiti vivacis cornua cervi,
dat spatium collo summasque cacuminat aures,
cum pedibusque manus, cum longis bracchia mutat
cruribus et velat maculoso vellere corpus.
Additus et pavor est. Fugit Autonoeius heros
et se tam celerem cursu miratur in ipso.
Ut vero vultus et cornua vidit in unda,
“me miserum!” dicturus erat: vox nulla secuta est.
Ingemuit: vox illa fuit, lacrimaeque per ora
non sua fluxerunt; mens tantum pristina mansit.
Quid faciat? repetatne domum et regalia tecta
an lateat silvis? pudor hoc, timor impedit illud.
Dum dubitat, videre canes. Primumque Melampus
Ichnobatesque sagax latratu signa dedere,
Gnosius Ichnobates, Spartana gente Melampus.
Inde ruunt alii rapida velocius aura,
Pamphagus et Dorceus et Oribasus, Arcades omnes,
Nebrophonusque valens et trux cum Laelape Theron
et pedibus Pterelas et naribus utilis Agre,
Hylaeusque ferox, nuper percussus ab apro,
deque lupo concepta Nape, pecudesque secuta
Poemenis et natis comitata Harpyia duobus,
et substricta gerens Sicyonius ilia Ladon,
et Dromas et Canache Sticteque et Tigris et Alce
et niveis Leucon et villis Asbolus atris
praevalidusque Lacon et cursu fortis Aello
et Thous et Cyprio velox cum fratre Lycisce,
et nigram medio frontem distinctus ab albo
Harpalos, et Melaneus hirsutaque corpore Lachne,
et patre Dictaeo, sed matre Laconide nati
Labros et Argiodus, et acutae vocis Hylactor,
quosque referre mora est. Ea turba cupidine praedae
per rupes scopulosque adituque carentia saxa,
quaque est difficilis quaque est via nulla, sequuntur.
Ille fugit per quae fuerat loca saepe secutus,
heu famulos fugit ipse suos. Clamare libebat
“Actaeon ego sum, dominum cognoscite vestrum!”
Verba animo desunt: resonat latratibus aether.
Prima Melanchaetes in tergo vulnera fecit,
proxima Therodamas, Oresitrophus haesit in armo:
tardius exierant, sed per compendia montis
anticipata via est. Dominum retinentibus illis,
cetera turba coit confertque in corpore dentes.
Iam loca vulneribus desunt. Gemit ille sonumque,
etsi non hominis, quem non tamen edere possit
cervus habet, maestisque replet iuga nota querellis.
Et genibus pronis supplex similisque roganti
circumfert tacitos tamquam sua bracchia vultus.
At comites rapidum solitis hortatibus agmen
ignari instigant oculisque Actaeona quaerunt
et velut absentem certatim Actaeona clamant
(ad nomen caput ille refert), et abesse queruntur
nec capere oblatae segnem spectacula praedae.
Vellet abesse quidem, sed adest; velletque videre,
non etiam sentire canum fera facta suorum.
Undique circumstant mersisque in corpore rostris
dilacerant falsi dominum sub imagine cervi.
Rumor in ambiguo est: aliis violentior aequo
visa dea est, alii laudant dignamque severa
virginitate vocant; pars invenit utraque causas.
Sola Iovis coniunx non tam culpetne probetne
eloquitur, quam clade domus ab Agenore ductae
gaudet et a Tyria conlectum paelice transfert
in generis socios odium. Subit ecce priori
causa recens, gravidamque dolet de semine magni
esse Iovis Semelen. Dum linguam ad iurgia solvit,
“profeci quid enim totiens per iurgia?” dixit:
“ipsa petenda mihi est, ipsam, si maxima Iuno
rite vocor, perdam, si me gemmantia dextra
sceptra tenere decet, si sum regina Iovisque
et soror et coniunx, certe soror. At, puto, furto est
contenta, et thalami brevis est iniuria nostri:
concipit, id deerat! manifestaque crimina pleno
fert utero, et mater, quod vix mihi contigit uno
de Iove vult fieri: tanta est fiducia formae.
Fallat eam faxo; nec sum Saturnia, si non
ab Iove mersa suo Stygias penetrabit in undas.”
Surgit ab his solio fulvaque recondita nube
limen adit Semeles. Nec nubes ante removit,
quam simulavit anum posuitque ad tempora canos
sulcavitque cutem rugis et curva trementi
membra tulit passu; vocem quoque fecit anilem,
ipsaque erat Beroe, Semeles Epidauria nutrix.
Ergo ubi captato sermone diuque loquendo
ad nomen venere Iovis, suspirat et “opto,
Iuppiter ut sit” ait:  “metuo tamen omnia: multi
nomine divorum thalamos iniere pudicos.
Nec tamen esse Iovem satis est: det pignus amoris,
si modo verus is est, quantusque et qualis ab alta
Iunone excipitur, tantus talisque, rogato,
det tibi complexus suaque ante insignia sumat.”
Talibus ignaram Iuno Cadmeida dictis
formarat. Rogat illa Iovem sine nomine munus.
Cui deus “elige” ait: “nullam patiere repulsam.
Quoque magis credas, Stygii quoque conscia sunto
numina torrentis: timor et deus ille deorum est“.
Laeta malo nimiumque potens perituraque amantis
obsequio Semele “qualem Saturnia” dixit
“te solet amplecti, Veneris cum foedus initis,
da mihi te talem.”  Voluit deus ora loquentis
opprimere: exierat iam vox properata sub auras.
Ingemuit; neque enim non haec optasse, neque ille
non iurasse potest. Ergo maestissimus altum
aethera conscendit vultuque sequentia traxit
nubila, quis nimbos inmixtaque fulgura ventis
addidit et tonitrus et inevitabile fulmen.
Qua tamen usque potest, vires sibi demere temptat;
nec, quo centimanum deiecerat igne Typhoea,
nunc armatur eo: nimium feritatis in illo est.
Est aliud levius fulmen, cui dextra Cyclopum
saevitiae flammaeque minus, minus addidit irae;
tela secunda vocant superi. Capit illa, domumque
intrat Agenoream. Corpus mortale tumultus
non tulit aetherios donisque iugalibus arsit.
Imperfectus adhuc infans genetricis ab alvo
eripitur, patrioque tener (si credere dignum est)
insuitur femori maternaque tempora complet.
Furtim illum primis Ino matertera cuuis
educat: inde datum nymphae Nyseides antris
occuluere suis lactisque alimenta dedere.
Dumque ea per terras fatali lege geruntur
tutaque bis geniti sunt incunabula Bacchi,
forte Iovem memorant, diffusum nectare, curas
seposuisse graves vacuumque agitasse remissos
cum Iunone iocos et “maior vestra profecto est,
quam quae contingit maribus” dixisse “voluptas.”
Illa negat. Placuit quae sit sententia docti
quaerere Tiresiae: venus huic erat utraque nota.
Nam duo magnorum viridi coeuntia silva
corpora serpentum baculi violaverat ictu;
deque viro factus (mirabile) femina septem
egerat autumnos. Octavo rursus eosdem
vidit, et “est vestrae si tanta potentia plagae”
dixit “ut auctoris sortem in contraria mutet,
nunc quoque vos feriam.”  Percussis anguibus isdem
forma prior rediit genetivaque venit imago.
Arbiter hic igitur sumptus de lite iocosa
dicta Iovis firmat. Gravius Saturnia iusto
nec pro materia fertur doluisse, suique
iudicis aeterna damnavit lumina nocte.
At pater omnipotens (neque enim licet inrita cuiquam
facta dei fecisse deo) pro lumine adempto
scire futura dedit, poenamque levavit honore.
Ille per Aonias fama celeberrimus urbes
inreprehensa dabat populo responsa petenti.
Prima fide vocisque ratae temptamina sumpsit
caerula Liriope. Quam quondam flumine curvo
implicuit clausaeque suis Cephisus in undis
vim tulit. Enixa est utero pulcherrima pleno
infantem, nymphis iam tunc qui posset amari,
Narcissumque vocat. De quo consultus, an esset
tempora maturae visurus longa senectae,
fatidicus vates “si se non noverit” inquit.
Vana diu visa est vox auguris: exitus illam
resque probat letique genus novitasque furoris.
Namque ter ad quinos unum Cephisius annum
addiderat poteratque puer iuvenisque videri:
multi illum iuvenes, multae cupiere puellae.
Sed fuit in tenera tam dura superbia forma:
nulli illum iuvenes, nullae tetigere puellae.
Adspicit hunc trepidos agitantem in retia cervos
vocalis nymphe, quae nec reticere loquenti,
nec prior ipsa loqui didicit, resonabilis Echo.
Corpus adhuc Echo, non vox erat; et tamen usum
garrula non alium, quam nunc habet, oris habebat,
reddere de multis ut verba novissima posset.
Fecerat hoc Iuno, quia, cum deprendere posset
cum Iove saepe suo nymphas in monte iacentes,
illa deam longo prudens sermone tenebat,
dum fugerent nymphae. Postquam Saturnia sensit
“huius” ait “linguae, qua sum delusa, potestas
parva tibi dabitur vocisque brevissimus usus”:
reque minas firmat. Tamen haec in fine loquendi
ingeminat voces auditaque verba reportat.
Ergo ubi Narcissum per devia rura vagantem
vidit et incaluit, sequitur vestigia furtim,
quoque magis sequitur, flamma propiore calescit,
non aliter, quam cum summis circumlita taedis
admotas rapiunt vivacia sulphura flammas.
O quotiens voluit blandis accedere dictis
et molles adhibere preces: natura repugnat
nec sinit incipiat. Sed, quod sinit, illa parata est
exspectare sonos, ad quos sua verba remittat.
Forte puer comitum seductus ab agmine fido,
dixerat “ecquis adest?” et  “adest!” responderat Echo.
Hic stupet, utque aciem partes dimittit in omnes,
voce “veni!” magna clamat: vocat illa vocantem.
Respicit et rursus nullo veniente “quid” inquit
“me fugis?” et totidem, quot dixit, verba recepit.
Perstat et, alternae deceptus imagine vocis,
“huc coeamus!” ait: nullique libentius umquam
responsura sono “coeamus” rettulit Echo,
et verbis favet ipsa suis egressaque silva
ibat, ut iniceret sperato bracchia collo.
Ille fugit fugiensque “manus complexibus aufer:
ante” ait “emoriar, quam sit tibi copia nostri.”
Rettulit illa nihil nisi “sit tibi copia nostri.”
Spreta latet silvis pudibundaque frondibus ora
protegit et solis ex illo vivit in antris.
Sed tamen haeret amor crescitque dolore repulsae.
Extenuant vigiles corpus miserabile curae,
adducitque cutem macies et in aera sucus
corporis omnis abit. Vox tantum atque ossa supersunt:
vox manet; ossa ferunt lapidis traxisse figuram.
[inde latet silvis nulloque in monte videtur;
omnibus auditur: sonus est, qui vivit in illa.]
Sic hanc, sic alias undis aut montibus ortas
luserat hic nymphas, sic coetus ante viriles.
Inde manus aliquis despectus ad aethera tollens
“sic amet ipse licet sic non potiatur amato!”
dixerat. Adsensit precibus Rhamnusia iustis.
Fons erat inlimis, nitidis argenteus undis,
quem neque pastores neque pastae monte capellae
contigerant aliudve pecus, quem nulla volucris
nec fera turbarat nec lapsus ab arbore ramus.
Gramen erat circa, quod proximus umor alebat,
silvaque sole locum passura tepescere nullo.
Hic puer, et studio venandi lassus et aestu,
procubuit faciemque loci fontemque secutus.
[dumque sitim sedare cupit, sitis altera crevit.]
Dumque bibit, visae correptus imagine formae
[spem sine corpore amat: corpus putat esse, quod unda est]
adstupet ipse sibi, vultuque inmotus eodem
haeret, ut e Pario formatum marmore signum.
Spectat humi positus geminum, sua lumina, sidus
et dignos Baccho, dignos et Apolline crines
impubesque genas et eburnea colla decusque
oris et in niveo mixtum candore ruborem,
cunctaque miratur, quibus est mirabilis ipse.
Se cupit imprudens et qui probat, ipse probatur,
dumque petit, petitur, pariterque accendit et ardet.
Inrita fallaci quotiens dedit oscula fonti!
In mediis quotiens visum captantia collum
bracchia mersit aquis, nec se deprendit in illis!
Quid videat, nescit: sed quod videt, uritur illo,
atque oculos idem, qui decipit, incitat error.
Credule, quid frusta simulacra fugacia captas?
quod petis, est nusquam; quod amas, avertere, perdes.
Ista repercussae, quam cernis, imaginis umbra est:
nil habet ista sui; tecum venitque manetque,
tecum discedet, si tu discedere possis.
Non illum Cereris, non illum cura quietis
abstrahere inde potest, sed opaca fusus in herba
spectat inexpleto mendacem lumine formam,
perque oculos perit ipse suos; paulumque levatus
ad circumstantes tendens sua bracchia silvas
“ecquis, io silvae, crudelius”  inquit “amavit?
Scitis enim, et multis latebra opportuna fuistis.
Ecquem, cum vestrae tot agantur saecula vitae,
qui sic tabuerit, longo meministis in aevo?
Et placet et video; sed quod videoque placetque,
non tamen invenio: tantus tenet error amantem.
Quoque magis doleam, nec nos mare separat ingens,
nec via nec montes nec clausis moenia portis:
exigua prohibemur aqua. Cupit ipse teneri:
nam quotiens liquidis porreximus oscula lymphis,
hic totiens ad me resupino nititur ore.
Posse putes tangi: minimum est, quod amantibus obstat.
Quisquis es, huc exi! quid me, puer unice, fallis,
quove petitus abis? certe nec forma nec aetas
est mea quam fugias, et amarunt me quoque nymphae.
Spem mihi nescio quam vultu promittis amico,
cumque ego porrexi tibi bracchia, porrigis ultro:
cum risi, adrides; lacrimas quoque saepe notavi
me lacrimante tuas, nutu quoque signa remittis,
et quantum motu formosi suspicor oris,
verba refers aures non pervenientia nostras.
Iste ego sum: sensi, nec me mea fallit imago.
Uror amore mei, flammas moveoque feroque.
Quid faciam? roger, anne rogem? quid deinde rogabo?
quod cupio mecum est: inopem me copia fecit.
O utinam a nostro secedere corpore possem!
Votum in amante novum: vellem quod amamus abesset! —
Iamque dolor vires adimit, nec tempora vitae
longa meae superant, primoque exstinguor in aevo.
Nec mihi mors gravis est posituro morte dolores:
hic, qui diligitur, vellem diuturnior esset.
Nunc duo concordes anima moriemur in una.”
Dixit et ad faciem rediit male sanus eandem
et lacrimis turbavit aquas, obscuraque moto
reddita forma lacu est. Quam cum vidisset abire,
“quo refugis? remane, nec me, crudelis, amantem
desere!” clamavit:  “liceat, quod tangere non est,
adspicere et misero praebere alimenta furori.”
Dumque dolet, summa vestem deduxit ab ora
nudaque marmoreis percussit pectora palmis.
Pectora traxerunt tenuem percussa ruborem,
non aliter quam poma solent, quae candida parte,
parte rubent, aut ut variis solet uva racemis
ducere purpureum nondum matura colorem.
Quae simul adspexit liquefacta rursus in unda,
non tulit ulterius, sed ut intabescere flavae
igne levi cerae matutinaeque pruinae
sole tepente solent, sic attenuatus amore
liquitur et tecto paulatim carpitur igni.
Et neque iam color est mixto candore rubori,
nec vigor et vires et quae modo visa placebant,
nec corpus remanet, quondam quod amaverat Echo.
Quae tamen ut vidit, quamvis irata memorque,
indoluit, quotiensque puer miserabilis “eheu”
dixerat, haec resonis iterabat vocibus “eheu”;
cumque suos manibus percusserat ille lacertos,
haec quoque reddebat sonitum plangoris eundem.
Ultima vox solitam fuit haec spectantis in undam,
“heu frustra dilecte puer!” totidemque remisit
verba locns, dictoque vale  “vale!” inquit et Echo.
Ille caput viridi fessum submisit in herba;
lumina mors clausit domini mirantia formam.
Tunc quoque se, postquam est inferna sede receptus,
in Stygia spectabat aqua. Planxere sorores
naides et sectos fratri posuere capillos,
planxerunt dryades: plangentibus adsonat Echo.
Iamque rogum quassasque faces feretrumque parabant:
nusquam corpus erat; croceum pro corpore florem
inveniunt, foliis medium cingentibus albis.
Cognita res meritam vati per Achaidas urbes
attulerat famam, nomenque erat auguris ingens.
Spernit Echionides tamen hunc ex omnibus unus,
contemptor superum, Pentheus, praesagaque ridet
verba senis tenebrasque et cladem lucis ademptae
obicit. Ille movens albentia tempora canis
“quam felix esses, si tu quoque luminis huius
orbus” ait  “fieres, ne Bacchica sacra videres!
Namque dies aderit, quam non procul auguror esse,
qua novus huc veniat, proles Semeleia, Liber;
quem nisi templorum fueris dignatus honore,
mille lacer spargere locis et sanguine silvas
foedabis matremque tuam matrisque sorores.
Evenient; neque enim dignabere numen honore,
meque sub his tenebris nimium vidisse quereris.”
Talia dicentem proturbat Echione natus.
Dicta fides sequitur, responsaque vatis aguntur:
Liber adest, festisque fremunt ululatibus agri;
turba ruit, mixtaeque viris matresque nurusque
vulgusque proceresque ignota ad sacra feruntur.
“Quis furor, anguigenae, proles Mavortia, vestras
attonuit mentes?” Pentheus ait: “aerane tantum
aere repulsa valent et adunco tibia cornu
et magicae fraudes, ut, quos non bellicus ensis,
non tuba terruerit, non strictis agmina telis,
femineae voces et mota insania vino
obscenique greges et inania tympana vincant?
Vosne, senes, mirer, qui longa per aequora vecti
hac Tyron, hac profugos posuistis sede penates,
nunc sinitis sine Marte capi? vosne, acrior aetas,
o iuvenes, propiorque meae, quos arma tenere,
non thyrsos, galeaque tegi, non fronde, decebat?
Este, precor, memores, qua sitis stirpe creati,
illiusque animos, qui multos perdidit unus,
sumite serpentis! Pro fontibus ille lacuque
interiit: at vos pro fama vincite vestra!
Ille dedit leto fortes, vos pellite molles
et patrium retinete decus. Si fata vetabant
stare diu Thebas, utinam tormenta virique
moenia diruerent, ferrumque ignisque sonarent!
Essemus miseri sine crimine, sorsque querenda,
non celanda foret, lacrimaeque pudore carerent.
At nunc a puero Thebae capientur inermi,
quem neque bella iuvant nec tela nec usus equorum,
sed madidi murra crines mollesque coronae
purpuraque et pictis intextum vestibus aurum.
Quem quidem ego actutum (modo vos absistite) cogam
adsumptumque patrem commentaque sacra fateri.
An satis Acrisio est animi contemnere vanum
numen et Argolicas venienti claudere portas,
Penthea terrebit cum totis advena Thebis?
Ite citi” (famulis hoc imperat),  “ite ducemque
attrahite huc vinctum! iussis mora segnis abesto.”
Hunc avus, hunc Athamas, hunc cetera turba suorum
corripiunt dictis frustraque inhibere laborant.
Acrior admonitu est, inritaturque retenta
et crescit rabies, remoraminaque ipsa nocebant.
Sic ego torrentem, qua nil obstabat eunti,
lenius et modico strepitu decurrere vidi:
at quacumque trabes obstructaque saxa tenebant,
spumeus et fervens et ab obice saevior ibat.
Ecce cruentati redeunt et, Bacchus ubi esset,
quaerenti domino Bacchum vidisse negarunt;
“hunc”  dixere “tamen comitem famulumque sacrorum
cepimus”; et tradunt manibus post terga ligatis
sacra dei quondam Tyrrhena gente secutum.
Adspicit hunc Pentheus oculis, quos ira tremendos
fecerat, et quamquam poenae vix tempora differt,
“o periture tuaque aliis documenta dature
morte” ait, “ede tuum nomen nomenque parentum
et patriam, morisque novi cur sacra frequentes.”
Ille metu vacuus “nomen mihi” dixit “Acoetes,
patria Maeonia est, humili de plebe parentes.
Non mihi quae duri colerent pater arva iuvenci,
lanigerosve greges, non ulla armenta reliquit;
pauper et ipse fuit, linoque solebat et hamis
decipere et calamo salientes ducere pisces.
Ars illi sua census erat. Cum traderet artem,
‘accipe quas habeo, studii successor et heres,’
dixit ‘opes.’ Moriensque mihi nil ille reliquit
praeter aquas: unum hoc possum appellare paternum.
Mox ego, ne scopulis haererem semper in isdem,
addidici regimen dextra moderante carinae
flectere et Oleniae sidus pluviale capellae
Taygetenque hyadasque oculis arctonque notavi
ventorumque domos et portus puppibus aptos.
Forte petens Delum Chiae telluris ad oras
applicor et dextris adducor litora remis,
doque leves saltus udaeque inmittor harenae.
Nox ubi consumpta est (aurora rubescere prima
coeperat), exsurgo, laticesque inferre recentes
admoneo monstroque viam, quae ducat ad undas.
Ipse, quid aura mihi tumulo promittat ab alto
prospicio comitesque voco repetoque carinam.
‘Adsumus en!’ inquit sociorum primus Opheltes,
utque putat, praedam deserto nactus in agro,
virginea puerum ducit per litora forma.
Ille mero somnoque gravis titubare videtur
vixque sequi. Specto cultum faciemque gradumque:
nil ibi quod credi posset mortale videbam.
Et sensi et dixi sociis: ‘Quod numen in isto
corpore sit, dubito; sed corpore numen in isto est.
Quisquis es, o faveas nostrisque laboribus adsis.
His quoque des veniam.’ — ‘Pro nobis mitte precari’
Dictys ait, quo non alius conscendere summas
ocior antemnas prensoque rudente relabi.
Hoc Libys, hoc flavus, prorae tutela, Melanthus,
hoc probat Alcimedon, et qui requiemque modumque
voce dabat remis, animorum hortator Epopeus,
hoc omnes alii: praedae tam caeca cupido est.
‘Non tamen hanc sacro violari pondere pinum
perpetiar’ dixi: ‘pars hic mihi maxima iuris’;
inque aditu obsisto. Furit audacissimus omni
de numero Lycabas, qui Tusca pulsus ab urbe
exsilium dira poenam pro caede luebat.
Is mihi, dum resto, iuvenali guttura pugno
rupit et excussum misisset in aequora, si non
haesissem, quamvis amens, in fune retentus.
Impia turba probat factum. Tum denique Bacchus
(Bacchus enim fuerat), veluti clamore solutus
sit sopor aque mero redeant in pectora sensus,
‘quid facitis? quis clamor?’ ait ‘qua, dicite, nautae,
huc ope perveni? quo me deferre paratis?’
‘Pone metum’, Proreus ‘et quos contingere portus
ede velis’ dixit: ‘terra sistere petita.’ —
‘Naxon’ ait Liber  ‘cursus advertite vestros.
Illa mihi domus est, vobis erit hospita tellus.’
Per mare fallaces perque omnia numina iurant
sic fore, meque iubent pictae dare vela carinae.
Dextera Naxos erat. Dextra mihi lintea danti
‘quid facis, o demens? quis te furor—?’ inquit Opheltes.
Pro se quisque timet: ‘laevam pete’ maxima nutu
pars mihi significat, pars quid velit aure susurrat.
Obstipui ‘capiat’ que ‘aliquis moderamina’ dixi
meque ministerio scelerisque artisque removi.
Increpor a cunctis, totumque inmurmurat agmen.
E quibus Aethalion ‘te scilicet omnis in uno
nostra salus posita est’ ait, et subit ipse meumque
explet opus, Naxoque petit diversa relicta.
Tum deus inludens, tamquam modo denique fraudem
senserit, e puppi pontum prospectat adunca
et flenti similis ‘non haec mihi litora, nautae,
promisistis’ ait, ‘non haec mihi terra rogata est.
Quo merui poenam facto? quae gloria vestra est,
si puerum iuvenes, si multi fallitis unum?’
Iamdudum flebam: lacrimas manus impia nostras
ridet et impellit properantibus aequora remis.
Per tibi nunc ipsum (nec enim praesentior illo
est deus) adiuro, tam me tibi vera referre,
quam veri maiora fide: stetit aequore puppis
haud aliter quam si siccum navale teneret.
Illi admirantes remorum in verbere perstant
velaque deducunt geminaque ope currere temptant.
Impediunt hederae remos nexuque recurvo
serpunt et gravidis distinguunt vela corymbis.
Ipse racemiferis frontem circumdatus uvis
pampineis agitat velatam frondibus hastam.
Quem circa tigres simulacraque inania lyncum
pictarumque iacent fera corpora pantherarum.
Exsiluere viri, sive hoc insania fecit,
sive timor, primusque Medon nigrescere coepit
corpore et expresso spinae curvamine flecti.
Incipit huic Lycabas: ‘In quae miracula’ dixit
‘verteris?’ et lati rictus et panda loquenti
naris erat, squamamque cutis durata trahebat.
At Libys obstantes dum vult obvertere remos,
in spatium resilire manus breve vidit et illas
iam non esse manus, iam pinnas posse vocari.
Alter, ad intortos cupiens dare bracchia funes,
bracchia non habuit, truncoque repandus in undas
corpore desiluit: falcata novissima cauda est,
qualia dimidiae sinuantur cornua lunae.
Undique dant saltus multaque adspergine rorant
emerguntque iterum redeuntque sub aequora rursus
inque chori ludunt speciem lascivaque iactant
corpora et acceptum patulis mare naribus efflant.
De modo viginti (tot enim ratis illa ferebat)
restabam solus. Pavidum gelidumque trementi
corpore vixque meum firmat deus ‘excute’ dicens
‘corde metum Diamque tene.’  Delatus in illam
accessi sacris Baccheaque sacra frequento.”
“Praebuimus longis” Pentheus “ambagibus aures”
inquit “ut ira mora vires absumere posset.
Praecipitem famuli rapite hunc cruciataque diris
corpora tormentis Stygiae demittite nocti.”
Protinus abstractus solidis Tyrrhenus Acoetes
clauditur in tectis; et dum crudelia iussae
instrumenta necis ferrumque ignesque parantur,
sponte sua patuisse fores lapsasque lacertis
sponte sua fama est nullo solvente catenas.
Perstat Echionides. Nec iam iubet ire, sed ipse
vadit, ubi electus facienda ad sacra Cithaeron
cantibus et clara bacchantum voce sonabat.
Ut fremit acer equus, cum bellicus aere canoro
signa dedit tubicen, pugnaeque adsumit amorem,
Penthea sic ictus longis ululatibus aether
movit, et audito clamore recanduit ira.
Monte fere medio est, cingentibus ultima silvis,
purus ab arboribus, spectabilis undique campus.
Hic oculis illum cernentem sacra profanis
prima videt, prima est insano concita cursu,
prima suum misso violavit Penthea thyrso
mater. “Io, geminae” clamavit “adeste sorores!
ille aper, in nostris errat qui maximus agris,
ille mihi feriendus aper.”  Ruit omnis in unum
turba furens; cunctae coeunt trepidumque sequuntur,
iam trepidum, iam verba minus violenta loquentem,
iam se damnantem, iam se peccasse fatentem.
Saucius ille tamen  “fer opem, matertera” dixit
“Autonoe! moveant animos Actaeonis umbrae.”
Illa, quis Actaeon, nescit dextramque precantis
abstulit: Inoo lacerata est altera raptu.
Non habet infelix quae matri bracchia tendat,
trunca sed ostendens deiectis vulnera membris
“adspice, mater!” ait. Visis ululavit Agaue
collaque iactavit movitque per aera crinem
avulsumque caput digitis complexa cruentis
clamat “io comites, opus haec victoria nostrum est!”
Non citius frondes autumni frigore tactas
iamque male haerentes alta rapit arbore ventus,
quam sunt membra viri manibus direpta nefandis.
Talibus exemplis monitae nova sacra frequentant
turaque dant sanctasque colunt Ismenides aras.
At non Alcithoe Minyeias orgia censet
accipienda dei, sed adhuc temeraria Bacchum
progeniem negat esse Iovis, sociasque sorores
inpietatis habet. Festum celebrare sacerdos
inmunesque operum famulas dominasque suorum
pectora pelle tegi, crinales solvere vittas,
serta coma, manibus frondentes sumere thyrsos
iusserat, et saevam laesi fore numinis iram
vaticinatus erat. Parent matresque nurusque
telasque calathosque infectaque pensa reponunt,
turaque dant Bacchumque vocant Bromiumque Lyaeumque
ignigenamque satumque iterum solumque bimatrem:
additur his Nyseus indetonsusque Thyoneus,
et cum Lenaeo genialis consitor uvae,
Nycteliusque Eleleusque parens et Iacchus et Euhan,
et quae praeterea per Graias plurima gentes
nomina, Liber, habes. Tibi enim inconsumpta iuventa est,
tu puer aeternus, tu formosissimus alto
conspiceris caelo, tibi, cum sine cornibus adstas,
virgineum caput est. Oriens tibi victus, adusque
decolor extremo qua tingitur India Gange:
Penthea tu, venerande, bipenniferumque Lycurgum
sacrilegos mactas, Tyrrhenaque mittis in aequor
corpora, tu biiugum pictis insignia frenis
colla premis lyncum; bacchae satyrique sequuntur,
quique senex ferula titubantes ebrius artus
sustinet et pando non fortiter haeret asello.
Quacumque ingrederis, clamor iuvenalis et una
femineae voces inpulsaque tympana palmis
concavaque aera sonant longoque foramine buxus.
“Placatus mitisque” rogant Ismenides “adsis,”
iussaque sacra colunt. Solae Minyeides intus
intempestiva turbantes festa Minerva
aut ducunt lanas, aut stamina pollice versant,
aut haerent telae famulasque laboribus urgent.
E quibus una levi deducens pollice filum
“dum cessant aliae commentaque sacra frequentant,
nos quoque, quas Pallas, melior dea, detinet” inquit,
“utile opus manuum vario sermone levemus:
perque vices aliquid, quod tempora longa videri
non sinat, in medium vacuas referamus ad aures.”
Dicta probant primamque iubent narrare sorores.
Illa, quid e multis referat (nam plurima norat),
cogitat et dubia est, de te, Babylonia, narret,
Derceti, quam versa squamis velantibus artus
stagna Palaestini credunt motasse figura;
an magis, ut sumptis illius filia pennis
extremos albis in turribus egerit annos;
nais an ut cantu nimiumque potentibus herbis
verterit in tacitos iuvenalia corpora pisces,
donec idem passa est; an, quae poma alba ferebat,
ut nunc nigra ferat contactu sanguinis arbor.
Hoc placet, hanc, quoniam vulgaris fabula non est,
talibus orsa modis, lana sua fila sequente:
“Pyramus et Thisbe, iuvenum pulcherrimus alter,
altera, quas oriens habuit, praelata puellis,
contiguas tenuere domos, ubi dicitur altam
coctilibus muris cinxisse Semiramis urbem.
Notitiam primosque gradus vicinia fecit:
tempore crevit amor. Taedae quoque iure coissent:
sed vetuere patres. Quod non potuere vetare,
ex aequo captis ardebant mentibus ambo.
Conscius omnis abest: nutu signisque loquuntur,
quoque magis tegitur, tectus magis aestuat ignis.
Fissus erat tenui rima, quam duxerat olim,
cum fieret paries domui communis utrique.
Id vitium nulli per saecula longa notatum
(quid non sentit amor?) primi vidistis amantes,
et vocis fecistis iter; tutaeque per illud
murmure blanditiae minimo transire solebant.
Saepe, ubi constiterant hinc Thisbe, Pyramus illinc,
inque vices fuerat captatus anhelitus oris,
‘invide’ dicebant ‘paries, quid amantibus obstas?
quantum erat, ut sineres toto nos corpore iungi,
aut hoc si nimium est, vel ad oscula danda pateres?
Nec sumus ingrati: tibi nos debere fatemur,
quod datus est verbis ad amicas transitus aures.’
Talia diversa nequiquam sede locuti
sub noctem dixere ’vale’ partique dedere
oscula quisque suae non pervenientia contra.
Postera nocturnos aurora removerat ignes,
solque pruinosas radiis siccaverat herbas:
ad solitum coiere locum. Tum murmure parvo
multa prius questi, statuunt, ut nocte silenti
fallere custodes foribusque excedere temptent,
cumque domo exierint, urbis quoque tecta relinquant;
neve sit errandum lato spatiantibus arvo,
conveniant ad busta Nini lateantque sub umbra
arboris. Arbor ibi, niveis uberrima pomis
ardua morus, erat, gelido contermina fonti.
Pacta placent. Et lux, tarde discedere visa,
praecipitatur aquis, et aquis nox exit ab isdem.
Callida per tenebras versato cardine Thisbe
egreditur fallitque suos, adopertaque vultum
pervenit ad tumulum, dictaque sub arbore sedit.
Audacem faciebat amor. Venit ecce recenti
caede leaena boum spumantes oblita rictus,
depositura sitim vicini fontis in unda.
Quam procul ad lunae radios Babylonia Thisbe
vidit et obscurum timido pede fugit in antrum,
dumque fugit, tergo velamina lapsa reliquit.
Ut lea saeva sitim multa conpescuit unda,
dum redit in silvas, inventos forte sine ipsa
ore cruentato tenues laniavit amictus.
Serius egressus vestigia vidit in alto
pulvere certa ferae totoque expalluit ore
Pyramus: ut vero vestem quoque sanguine tinctam
repperit, ‘una duos’ inquit ‘nox perdet amantes.
E quibus illa fuit longa dignissima vita,
nostra nocens anima est: ego te, miseranda, peremi,
in loca plena metus qui iussi nocte venires,
nec prior huc veni. Nostrum divellite corpus,
et scelerata fero consumite viscera morsu,
o quicumque sub hac habitatis rupe, leones.
Sed timidi est optare necem.’ Velamina Thisbes
tollit et ad pactae secum fert arboris umbram;
utque dedit notae lacrimas, dedit oscula vesti,
‘accipe nunc’ inquit ‘nostri quoque sanguinis haustus!’
quoque erat accinctus, demisit in ilia ferrum,
nec mora, ferventi moriens e vulnere traxit.
Ut iacuit resupinus humo: cruor emicat alte,
non aliter quam cum vitiato fistula plumbo
scinditur et tenui stridente foramine longas
eiaculatur aquas atque ictibus aera rumpit.
Arborei fetus adspergine caedis in atram
vertuntur faciem, madefactaque sanguine radix
purpureo tingit pendentia mora colore.
Ecce metu nondum posito, ne fallat amantem,
illa redit iuvenemque oculis animoque requirit,
quantaque vitarit narrare pericula gestit.
Utque locum et visa cognoscit in arbore formam,
sic facit incertam pomi color: haeret, an haec sit.
Dum dubitat, tremebunda videt pulsare cruentum
membra solum, retroque pedem tulit, oraque buxo
pallidiora gerens exhorruit aequoris instar,
quod tremit, exigua cum summum stringitur aura.
Sed postquam remorata suos cognovit amores,
percutit indignos claro plangore lacertos,
et laniata comas amplexaque corpus amatum
vulnera supplevit lacrimis fletumque cruori
miscuit et gelidis in vultibus oscula figens
‘Pyrame’ clamavit ‘quis te mihi casus ademit?
Pyrame, responde: tua te carissima Thisbe
nominat: exaudi vultusque attolle iacentes!’
Ad nomen Thisbes oculos iam morte gravatos
Pyramus erexit, visaque recondidit illa.
Quae postquam vestemque suam cognovit et ense
vidit ebur vacuum, ‘tua te manus’ inquit ‘amorque
perdidit, infelix. Est et mihi fortis in unum
hoc manus, est et amor: dabit hic in vulnera vires.
Persequar exstinctum letique miserrima dicar
causa comesque tui; quique a me morte revelli
heu sola poteras, poteris nec morte revelli.
Hoc tamen amborum verbis estote rogati,
o multum miseri meus illiusque parentes,
ut quos certus amor, quos hora novissima iunxit,
conponi tumulo non invideatis eodem.
At tu quae ramis arbor miserabile corpus
nunc tegis unius, mox es tectura duorum,
signa tene caedis pullosque et luctibus aptos
semper habe fetus, gemini monimenta cruoris.’
Dixit, et aptato pectus mucrone sub imum
incubuit ferro, quod adhuc a caede tepebat.
Vota tamen tetigere deos, tetigere parentes:
nam color in pomo est, ubi permaturuit, ater,
quodque rogis superest, una requiescit in urna.”
Desierat, mediumque fuit breve tempus, et orsa est
dicere Leuconoe: vocem tenuere sorores.
“Hunc quoque, siderea qui temperat omnia luce,
cepit amor Solem: Solis referemus amores.
Primus adulterium Veneris cum Marte putatur
hic vidisse deus: videt hic deus omnia primus.
Indoluit facto, Iunonigenaeque marito
furta tori furtique locum monstravit. At illi
et mens et quod opus fabrilis dextra tenebat
excidit. Extemplo graciles ex aere catenas
retiaque et laqueos, quae lumina fallere possent,
elimat (non illud opus tenuissima vincant
stamina, non summo quae pendet aranea tigno),
utque leves tactus momentaque parva sequantur
efficit et lecto circumdata collocat arte.
Ut venere torum coniunx et adulter in unum,
arte viri vinclisque nova ratione paratis
in mediis ambo deprensi amplexibus haerent.
Lemnius extemplo valvas patefecit eburnas
admisitque deos: illi iacuere ligati
turpiter; atque aliquis de dis non tristibus optat
sic fieri turpis: superi risere, diuque
haec fuit in toto notissima fabula caelo.
Exigit indicii memorem Cythereia poenam,
inque vices illum, tectos qui laesit amores,
laedit amore pari. Quid nunc, Hyperione nate,
forma colorque tibi radiataque lumina prosunt?
Nempe tuis omnes qui terras ignibus uris,
ureris igne novo; quique omnia cernere debes,
Leucothoen spectas, et virgine figis in una,
quos mundo debes oculos. Modo surgis Eoo
temperius caelo, modo serius incidis undis,
spectandique mora brumales porrigis horas,
deficis interdum, vitiumque in lumina mentis
transit et obscurus mortalia pectora terres.
Nec, tibi quod lunae terris propioris imago
obstiterit, palles: facit hunc amor iste colorem.
Diligis hanc unam; nec te Clymeneque Rhodosque
nec tenet Aeaeae genetrix pulcherrima Circes,
quaeque tuos Clytie quamvis despecta petebat
concubitus ipsoque illo grave vulnus habebat
tempore: Leucothoe multarum oblivia fecit,
gentis odoriferae quam formosissima partu
edidit Eurynome. Sed postquam filia crevit,
quam mater cunctas, tam matrem filia vicit.
Rexit Achaemenias urbes pater Orchamus, isque
septimus a prisco numeratur origine Belo.
Axe sub Hesperio sunt pascua Solis equorum.
Ambrosiam pro gramine habent: ea fessa diurnis
membra ministeriis nutrit reparatque labori.
Dumque ibi quadrupedes caelestia pabula carpunt,
noxque vicem peragit, thalamos deus intrat amatos,
versus in Eurynomes faciem genetricis, et inter
bis sex Leucothoen famulas ad lumina cernit
levia versato ducentem stamina fuso.
Ergo ubi ceu mater carae dedit oscula natae,
‘res’ ait ‘arcana est. Famulae, discedite neve
eripite arbitrium matri secreta loquendi.’
Paruerant: thalamoque deus sine teste relicto
‘ille ego sum’ dixit, ‘qui longum metior annum,
omnia qui video, per quem videt omnia tellus,
mundi oculus. Mihi, crede, places.’ Pavet illa, metuque
et colus et fusus digitis cecidere remissis.
Ipse timor decuit. Nec longius ille moratus
in veram rediit speciem solitumque nitorem:
at virgo, quamvis inopino territa visu,
victa nitore dei posita vim passa querella est.
Invidit Clytie (neque enim moderatus in illa
Solis amor fuerat), stimulataque paelicis ira
vulgat adulterium diffamatumque parenti
indicat. Ille ferox inmansuetusque precantem
tendentemque manus ad lumina Solis et ‘ille
vim tulit invitae’ dicentem defodit alta
crudus humo, tumulumque super gravis addit harenae.
Dissipat hunc radiis Hyperione natus iterque
dat tibi, qua possis defossos promere vultus.
Nec tu iam poteras enectum pondere terrae
tollere, nympha, caput corpusque exsangue iacebas.
Nil illo fertur volucrum moderator equorum
post Phaethonteos vidisse dolentius ignes.
Ille quidem gelidos radiorum viribus artus
si queat in vivum temptat revocare calorem:
sed quoniam tantis fatum conatibus obstat,
nectare odorato sparsit corpusque locumque,
multaque praequestus ‘tanges tamen aethera’ dixit.
Protinus inbutum caelesti nectare corpus
dilicuit terramque suo madefecit odore:
virgaque per glaebas sensim radicibus actis
turea surrexit tumulumque cacumine rupit.
At Clytien, quamvis amor excusare dolorem,
indiciumque dolor poterat, non amplius auctor
lucis adit venerisque modum sibi fecit in illa.
Tabuit ex illo dementer amoribus usa
nympha larum inpatiens, et sub Iove nocte dieque
sedit humo nuda, nudis incompta capillis,
perque novem luces expers undaeque cibique
rore mero lacrimisque suis ieiunia pavit
nec se movit humo: tantum spectabat euntis
ora dei vultusque suos flectebat ad illum.
Membra ferunt haesisse solo, partemque coloris
luridus exsangues pallor convertit in herbas;
est in parte rubor, violaeque simillimus ora
flos tegit. Illa suum, quamvis radice tenetur,
vertitur ad Solem, mutataque servat amorem.”
Dixerat, et factum mirabile ceperat aures.
Pars fieri potuisse negant, pars omnia veros
posse deos memorant: sed non et Bacchus in illis.
Poscitur Alcithoe, postquam siluere sorores.
Quae radio stantis percurrens stamina telae
“vulgatos taceo” dixit “pastoris amores
Daphnidis Idaei, quem nymphe paelicis ira
contulit in saxum (tantus dolor urit amantes).
Nec loquor, ut quondam naturae iure novato
ambiguus fuerit modo vir, modo femina Sithon.
Te quoque, nunc adamas, quondam fidissime parvo,
Celmi, Iovi, largoque satos Curetas ab imbri
et Crocon in parvos versum cum Smilace flores
praetereo, dulcique animos novitate tenebo.
Unde sit infamis, quare male fortibus undis
Salmacis enervet tactosque remolliat artus,
discite. Causa latet, vis est notissima fontis.
Mercurio puerum diva Cythereide natum
naides Idaeis enutrivere sub antris;
cuius erat facies, in qua materque paterque
cognosci possent; nomen quoque traxit ab illis.
Is tria cum primum fecit quinquennia, montes
deseruit patrios, Idaque altrice relicta
ignotis errare locis, ignota videre
flumina gaudebat, studio minuente laborem.
Ille etiam Lycias urbes Lyciaeque propinquos
Caras adit. Videt hic stagnum lucentis ad imum
usque solum lymphae. Non illic canna palustris
nec steriles ulvae nec acuta cuspide iunci:
perspicuus liquor est; stagni tamen ultima vivo
caespite cinguntur semperque virentibus herbis.
Nympha colit, sed nec venatibus apta, nec arcus
flectere quae soleat nec quae contendere cursu,
solaque naiadum celeri non nota Dianae.
Saepe suas illi fama est dixisse sorores:
‘Salmaci, vel iaculum vel pictas sume pharetras,
et tua cum duris venatibus otia misce.’
Nec iaculum sumit nec pictas illa pharetras,
nec sua cum duris venatibus otia miscet,
sed modo fonte suo formosos perluit artus,
saepe Cytoriaco deducit pectine crines
et, quid se deceat, spectatas consulit undas;
nunc perlucenti circumdata corpus amictu
mollibus aut foliis aut mollibus incubat herbis;
saepe legit flores. Et tunc quoque forte legebat,
cum puerum vidit visumque optavit habere.
Nec tamen ante adiit, etsi properabat adire,
quam se conposuit, quam circumspexit amictus,
et finxit vultum et meruit formosa videri.
Tum sic orsa loqui: ‘Puer o dignissime credi
esse deus, seu tu deus es, potes esse Cupido,
sive es mortalis, qui te genuere, beati,
et frater felix, et fortunata profecto,
siqua tibi soror est, et quae dedit ubera nutrix:
sed longe cunctis longeque beatior illa,
siqua tibi sponsa est, siquam dignabere taeda.
Haec tibi sive aliqua est, mea sit furtiva voluptas,
seu nulla est, ego sim, thalamumque ineamus eundem.’
Nais ab his tacuit. Pueri rubor ora notavit
(nescit enim, quid amor), sed et erubuisse decebat.
Hic color aprica pendentibus arbore pomis
aut ebori tincto est, aut sub candore rubenti,
cum frustra resonant aera auxiliaria, lunae.
Poscenti nymphae sine fine sororia saltem
oscula iamque manus ad eburnea colla ferenti
‘desinis? aut fugio, tecumque’ ait ‘ista relinquo.’
Salmacis extimuit ‘loca’ que ‘haec tibi libera trado,
hospes’ ait, simulatque gradu discedere verso,
tunc quoque respiciens, fruticumque recondita silva
delituit, flexuque genu submisit. At ille,
scilicet ut vacuis et inobservatus in herbis,
huc it et hinc illuc, et in adludentibus undis
summa pedum taloque tenus vestigia tingit;
nec mora, temperie blandarum captus aquarum
mollia de tenero velamina corpore ponit.
Tum vero placuit, nudaeque cupidine formae
Salmacis exarsit: flagrant quoque lumina nymphae,
non aliter quam cum puro nitidissimus orbe
opposita speculi referitur imagine Phoebus.
Vixque moram patitur, vix iam sua gaudia differt,
iam cupit amplecti, iam se male continet amens.
Ille cavis velox adplauso corpore palmis
desilit in latices, alternaque bracchia ducens
in liquidis translucet aquis, ut eburnea siquis
signa tegat claro vel candida lilia vitro.
‘Vicimus et meus est!’ exclamat nais et omni
veste procul iacta mediis inmittitur undis,
pugnantemque tenet luctantiaque oscula carpit,
subiectatque manus invitaque pectora tangit,
et nunc hac iuveni, nunc circumfunditur illac;
denique nitentem contra elabique volentem
inplicat, ut serpens, quam regia sustinet ales
sublimemque rapit: pendens caput illa pedesque
adligat et cauda spatiantes inplicat alas:
utve solent hederae longos intexere truncos,
utque sub aequoribus deprensum polypus hostem
continet, ex omni dimissis parte flagellis.
Perstat Atlantiades, sperataque gaudia nymphae
denegat. Illa premit, commissaque corpore toto
sicut inhaerebat, ‘pugnes licet, inprobe’ dixit,
‘non tamen effugies. Ita di iubeatis! et istum
nulla dies a me nec me diducat ab isto.’
Vota suos habuere deos: nam mixta duorum
corpora iunguntur, faciesque inducitur illis
una, velut, siquis conducat cortice ramos,
crescendo iungi pariterque adolescere cernit.
Sic ubi conplexu coierunt membra tenaci,
nec duo sunt et forma duplex, nec femina dici
nec puer ut possit: neutrumque et utrumque videntur.
Ergo ubi se liquidas, quo vir descenderat, undas
semimarem fecisse videt, mollitaque in illis
membra, manus tendens, sed non iam voce virili,
Hermaphroditus ait: ‘Nato date munera vestro,
et pater et genetrix, amborum nomen habenti:
quisquis in hos fontes vir venerit, exeat inde
semivir et tactis subito mollescat in undis.’
Motus uterque parens nati rata verba biformis
fecit et incesto fontem medicamine tinxit.”
Finis erat dictis. Sed adhuc Minyeia proles
urget opus spernitque deum festumque profanat,
tympana cum subito non adparentia raucis
obstrepuere sonis, et adunco tibia cornu
tinnulaque aera sonant; redolent murraeque crocique,
resque fide maior, coepere virescere telae
inque hederae faciem pendens frondescere vestis.
Pars abit in vites, et quae modo fila fuerunt,
palmite mutantur; de stamine pampinus exit;
purpura fulgorem pictis adcommodat uvis.
Iamque dies exactus erat, tempusque subibat,
quod tu nec tenebras nec possis dicere lucem,
sed cum luce tamen dubiae confinia noctis:
tecta repente quati pinguesque ardere videntur
lampades et rutilis conlucere ignibus aedes
falsaque saevarum simulacra ululare ferarum.
Fumida iamdudum latitant per tecta sorores,
diversaeque locis ignes ac lumina vitant;
dumque petunt tenebras, parvos membrana per artus
porrigitur tenuique includit bracchia pinna.
Nec qua perdiderint veterem ratione figuram
scire sinunt tenebrae. Non illas pluma levavit,
sustinuere tamen se perlucentibus alis;
conataeque loqui minimam et pro corpore vocem
emittunt, peraguntque leves stridore querellas.
Tectaque, non silvas celebrant lucemque perosae
nocte volant, seroque tenent a vespere nomen.
Tum vero totis Bacchi memorabile Thebis
numen erat, magnasque novi matertera vires
narrat ubique dei, de totque sororibus expers
una doloris erat, nisi quem fecere sorores.
Adspicit hanc natis thalamoque Athamantis habentem
sublimes animos et alumno numine Iuno,
nec tulit, et secum “potuit de paelice natus
vertere Maeonios pelagoque inmergere nautas
et laceranda suae nati dare viscera matri
et triplices operire novis Minyeidas alis:
nil poterit Iuno nisi inultos flere dolores?
idque mihi satis est? haec una potentia nostra est?
ipse docet, quid agam (fas est et ab hoste doceri),
quidque furor valeat, Penthea caede satisque
ac super ostendit: cur non stimuletur eatque
per cognata suis exempla furoribus Ino?”
Est via declivis funesta nubila taxo,
ducit ad infernas per muta silentia sedes.
Styx nebulas exhalat iners, umbraeque recentes
descendunt illac simulacraque functa sepulcris.
Pallor hiemsque tenent late loca senta, novique,
qua sit iter, manes, Stygiam qua ducat ad urbem,
ignorant, ubi sit nigri fera regia Ditis.
Mille capax aditus et apertas undique portas
urbs habet, utque fretum de tota flumina terra,
sic omnes animas locus accipit ille, nec ulli
exiguus populo est, turbamve accedere sentit.
Errant exsangues sine corpore et ossibus umbrae,
parsque forum celebrant, pars imi tecta tyranni,
pars aliquas artes, antiquae imitamina vitae.
[exercent, aliam partem sua poena coercet]
Sustinet ire illuc caelesti sede relicta
(tantum odiis iraeque dabat) Saturnia Iuno.
Quo simul intravit sacroque a corpore pressum
ingemuit limen, tria Cerberus extulit ora
et tres latratus semel edidit. Illa sorores
Nocte vocat genitas, grave et inplacabile numen.
Carceris ante fores clausas adamante sedebant
deque suis atros pectebant crinibus angues.
Quam simul agnorunt inter caliginis umbras,
surrexere deae. Sedes scelerata vocatur:
viscera praebebat Tityos lanianda novemque
iugeribus distentus erat; tibi, Tantale, nullae
deprenduntur aquae, quaeque inminet, effugit arbor;
aut petis aut urges rediturum, Sisyphe, saxum;
volvitur Ixion et se sequiturque fugitque;
molirique suis letum patruelibus ausae
adsiduae repetunt, quas perdant, Belides undas.
Quos omnes acie postquam Saturnia torva
vidit et ante omnes Ixiona, rursus ab illo
Sisyphon adspiciens “cur hic e fratribus” inquit
“perpetuas patitur poenas, Athamanta superbum
regia dives habet, qui me cum coniuge semper
sprevit?” et exponit causas odiique viaeque,
quidque velit. Quod vellet, erat, ne regia Cadmi
staret, et in facinus traherent Athamanta sorores.
Imperium, promissa, preces confundit in unum
sollicitatque deas. Sic haec Iunone locuta,
Tisiphone, canos ut erat turbata capillos,
movit et obstantes reiecit ab ore colubras
atque ita “non longis opus est ambagibus” inquit:
“facta puta, quaecumque iubes. Inamabile regnum
desere teque refer caeli melioris ad auras.”
Laeta redit Iuno, quam caelum intrare parantem
roratis lustravit aquis Thaumantias Iris.
Nec mora, Tisiphone madefactam sanguine sumit
inportuna facem, fluidoque cruore rubentem
induitur pallam tortoque incingitur angue
egrediturque domo. Luctus comitatur euntem
et Pavor et Terror trepidoque Insania vultu.
Limine constiterat: postes tremuisse feruntur
Aeolii pallorque fores infecit acernas,
solque locum fugit. Monstris exterrita coniunx,
territus est Athamas. Tectoque exire parabant:
obstitit infelix aditumque obsedit Erinys,
nexaque vipereis distendens bracchia nodis
caesariem excussit. Motae sonuere colubrae,
parsque iacent umeris, pars circum pectora lapsae
sibila dant saniemque vomunt linguisque coruscant.
Inde duos mediis abrumpit crinibus angues
pestiferaque manu raptos inmisit. At illi
Inoosque sinus Athamanteosque pererrant
inspirantque graves animas. Nec vulnera membris
ulla ferunt: mens est, quae diros sentiat ictus.
Attulerat secum liquidi quoque monstra veneni,
oris Cerberei spumas et virus Echidnae
erroresque vagos caecaeque oblivia mentis
et scelus et lacrimas rabiemque et caedis amorem,
omnia trita simul; quae sanguine mixta recenti
coxerat aere cavo viridi versata cicuta.
Dumque pavent illi, vergit furiale venenum
pectus in amborum praecordiaque intima movit.
Tum face iactata per eundem saepius orbem
consequitur motis velociter ignibus ignes.
Sic victrix iussique potens ad inania magni
regna redit Ditis sumptumque recingitur anguem.
Protinus Aeolides media furibundus in aula
clamat “io, comites, his retia tendite silvis!
hic modo cum gemina visa est mihi prole leaena:”
utque ferae sequitur vestigia coniugis amens
deque sinu matris ridentem et parva Learchum
bracchia tendentem rapit et bis terque per auras
more rotat fundae rigidoque infantia saxo
discutit ora ferox. Tum denique concita mater,
seu dolor hoc fecit seu sparsi causa veneni,
exululat passisque fugit male sana capillis
teque ferens parvum nudis, Melicerta, lacertis
“euhoe Bacche” sonat. Bacchi sub nomine Iuno
risit et “hos usus praestet tibi” dixit “alumnus.”
Inminet aequoribus scopulus: pars ima cavatur
fluctibus et tectas defendit ab imbribus undas,
summa riget frontemque in apertum porrigit aequor.
Occupat hunc (vires insania fecerat) Ino,
seque super pontum nullo tardata timore
mittit onusque suum; percussa recanduit unda.
At Venus, inmeritae neptis miserata labores,
sic patruo blandita suo est: “O numen aquarum,
proxima cui caelo cessit, Neptune, potestas,
magna quidem posco, sed tu miserere meorum,
iactari quos cernis in Ionio inmenso,
et dis adde tuis. Aliqua et mihi gratia ponto est,
si tamen in medio quondam concreta profundo
spuma fui Graiumque manet mihi nomen ab illa.”
Adnuit oranti Neptunus et abstulit illis,
quod mortale fuit, maiestatemque verendam
inposuit nomenque simul faciemque novavit
Leucothoeque deum cum matre Palaemona dixit.
Sidoniae comites, quantum valuere secutae
signa pedum, primo videre novissima saxo;
nec dubium de morte ratae Cadmeida palmis
deplanxere domum, scissae cum veste capillos,
utque parum iustae nimiumque in paelice saevae
invidiam fecere deae. Convicia Iuno
non tulit et “faciam vos ipsas maxima” dixit
“saevitiae monimenta meae.” Res dicta secuta est.
Nam quae praecipue fuerat pia, “persequar” inquit
“in freta reginam” saltumque datura moveri
haud usquam potuit scopuloque adfixa cohaesit.
Altera, dum solito temptat plangore ferire
pectora, temptatos sensit riguisse lacertos;
illa, manus ut forte tetenderat in maris undas,
saxea facta manus in easdem porrigit undas;
huius, ut arreptum laniabat vertice crinem,
duratos subito digitos in crine videres:
quo quaeque in gestu deprensa est, haesit in illo.
Pars volucres factae; quae nunc quoque gurgite in illo
aequora destringunt summis Ismenides alis.
Nescit Agenorides natam parvumque nepotem
aequoris esse deos: luctu serieque malorum
victus et ostentis, quae plurima viderat, exit
conditor urbe sua, tamquam fortuna locorum,
non sua se premeret; longisque erroribus actus
contigit Illyricos profuga cum coniuge fines.
Iamque malis annisque graves, dum prima retractant
fata domus releguntque suos sermone labores,
“num sacer ille mea traiectus cuspide serpens”
Cadmus ait “fuerat, tum, cum Sidone profectus
vipereos sparsi per humum, nova semina, dentes?
Quem si cura deum tam certa vindicat ira,
ipse precor serpens in longam porrigar alvum.”
Dixit, et ut serpens in longam tenditur alvum
durataeque cuti squamas increscere sentit
nigraque caeruleis variari corpora guttis.
In pectusque cadit pronus. Commissaque in unum
paulatim tereti tenuantur acumine crura.
Bracchia iam restant: quae restant bracchia tendit
et lacrimis per adhuc humana fluentibus ora
“accede, o coniunx, accede, miserrima,” dixit
“dumque aliquid superest de me, me tange manumque
accipe, dum manus est, dum non totum occupat anguis!”
Ille quidem vult plura loqui, sed lingua repente
in partes est fissa duas: nec verba volenti
sufficiunt, quotiensque aliquos parat edere questus,
sibilat: hanc illi vocem natura reliquit.
Nuda manu feriens exclamat pectora coniunx
“Cadme, mane, teque, infelix, his exue monstris!
Cadme, quid hoc? ubi pes, ubi sunt umerique manusque
et color et facies et, dum loquor, omnia? cur non
me quoque, caelestes, in eandem vertitis anguem?”
Dixerat: ille suae lambebat coniugis ora
inque sinus caros, veluti cognosceret, ibat
et dabat amplexus adsuetaque colla petebat.
Quisquis adest (aderant comites), terretur: at illa
lubrica permulcet cristati colla draconis.
Et subito duo sunt iunctoque volumine serpunt,
donec in adpositi nemoris subiere latebras.
Nunc quoque nec fugiunt hominem nec vulnere laedunt
quidque prius fuerint, placidi meminere dracones.
Sed tamen ambobus versae solacia formae
magna nepos dederat, quem debellata colebat
India, quem positis celebrabat Achaia templis.
Solus Abantiades ab origine cretus eadem
Acrisius superest, qui moenibus arceat urbis
Argolicae contraque deum ferat arma genusque
non putet esse Iovis; neque enim Iovis esse putabat
Persea, quem pluvio Danae conceperat auro.
Mox tamen Acrisium (tanta est praesentia veri)
tam violasse deum quam non agnosse nepotem
paenitet: inpositus iam caelo est alter, at alter
viperei referens spolium memorabile monstri
aera carpebat tenerum stridentibus alis.
Cumque super Libycas victor penderet harenas,
Gorgonei capitis guttae cecidere cruentae.
Quas humus exceptas varios animavit in angues:
unde frequens illa est infestaque terra colubris.
Inde per inmensum ventis discordibus actus
nunc huc, nunc illuc exemplo nubis aquosae
fertur et ex alto seductas aethere longe
despectat terras totumque supervolat orbem.
Ter gelidas Arctos, ter Cancri bracchia vidit:
saepe sub occasus, saepe est ablatus in ortus.
Iamque cadente die, veritus se credere nocti,
constitit Hesperio, regnis Atlantis, in orbe,
exiguamque petit requiem, dum Lucifer ignes
evocet Aurorae, currus Aurora diurnos.
Hic hominum cunctis ingenti corpore praestans
Iapetionides Atlas fuit. Ultima tellus
rege sub hoc et pontus erat, qui Solis anhelis
aequora subdit equis et fessos excipit axes.
Mille greges illi totidemque armenta per herbas
errabant, et humum vicinia nulla premebant.
Arboreae frondes auro radiante nitentes
ex auro ramos, ex auro poma tegebant.
“Hospes,” ait Perseus illi, “seu gloria tangit
te generis magni, generis mihi Iuppiter auctor;
sive es mirator rerum, mirabere nostras.
Hospitium requiemque peto.” Memor ille vetustae
sortis erat: Themis hanc dederat Parnasia sortem:
“Tempus, Atla, veniet, tua quo spoliabitur auro
arbor, et hunc praedae titulum Iove natus habebit.”
Id metuens solidis pomaria clauserat Atlas
moenibus et vasto dederat servanda draconi
arcebatque suis externos finibus omnes.
Huic quoque “vade procul, ne longe gloria rerum,
quam mentiris” ait, “longe tibi Iuppiter absit!”
vimque minis addit manibusque expellere temptat
cunctantem et placidis miscentem fortia dictis.
Viribus inferior (quis enim par esset Atlantis
viribus?) “at quoniam parvi tibi gratia nostra est,
accipe munus!” ait, laevaque a parte Medusae
ipse retro versus squalentia protulit ora.
Quantus erat, mons factus Atlas: nam barba comaeque
in silvas abeunt, iuga sunt umerique manusque,
quod caput ante fuit, summo est in monte cacumen,
ossa lapis fiunt: tum partes auctus in omnes
crevit in inmensum (sic, di, statuistis) et omne
cum tot sideribus caelum requievit in illo.
Clauserat Hippotades aeterno carcere ventos,
admonitorque operum caelo clarissimus alto
Lucifer ortus erat. Pennis ligat ille resumptis
parte ab utraque pedes teloque accingitur unco
et liquidum motis talaribus aera findit.
Gentibus innumeris circumque infraque relictis
Aethiopum populos Cepheaque conspicit arva.
Illic inmeritam maternae pendere linguae
Andromedan poenas iniustus iusserat Ammon.
Quam simul ad duras religatam bracchia cautes
vidit Abantiades (nisi quod levis aura capillos
moverat et tepido manabant lumina fletu,
marmoreum ratus esset opus), trahit inscius ignes
et stupet et visae correptus imagine formae
paene suas quatere est oblitus in aere pennas.
Ut stetit, “o” dixit “non istis digna catenis,
sed quibus inter se cupidi iunguntur amantes,
pande requirenti nomen terraeque tuumque,
et cur vincla geras.” Primo silet illa, nec audet
adpellare virum virgo; manibusque modestos
celasset vultus, si non religata fuisset:
lumina, quod potuit, lacrimis inplevit obortis.
Saepius instanti, sua ne delicta fateri
nolle videretur, nomen terraeque suumque,
quantaque maternae fuerit fiducia formae,
indicat. Et nondum memoratis omnibus unda
insonuit, veniensque inmenso belua ponto
inminet et latum sub pectore possidet aequor.
Conclamat virgo: genitor lugubris et una
mater adest, ambo miseri, sed iustius illa.
Nec secum auxilium, sed dignos tempore fletus
plangoremque ferunt vinctoque in corpore adhaerent,
cum sic hospes ait: “Lacrimarum longa manere
tempora vos poterunt: ad opem brevis hora ferendam est.
Hanc ego si peterem Perseus Iove natus et illa,
quam clausam inplevit fecundo Iuppiter auro,
Gorgonis anguicomae Perseus superator et alis
aerias ausus iactatis ire per auras,
praeferrer cunctis certe gener. Addere tantis
dotibus et meritum, faveant modo numina, tempto:
ut mea sit servata mea virtute, paciscor.”
Accipiunt legem (quis enim dubitaret?) et orant
promittuntque super regnum dotale parentes.
Ecce velut navis praefixo concita rostro
sulcat aquas, iuvenum sudantibus acta lacertis,
sic fera dimotis inpulsu pectoris undis
tantum aberat scopulis, quantum Balearica torto
funda potest plumbo medii transmittere caeli:
cum subito iuvenis pedibus tellure repulsa
arduus in nubes abiit. Ut in aequore summo
umbra viri visa est, visa fera saevit in umbra.
Utque Iovis praepes, vacuo cum vidit in arvo
praebentem Phoebo liventia terga draconem,
occupat aversum, neu saeva retorqueat ora,
squamigeris avidos figit cervicibus ungues,
sic celeri missus praeceps per inane volatu
terga ferae pressit dextroque frementis in armo
Inachides ferrum curvo tenus abdidit hamo.
Vulnere laesa gravi modo se sublimis in auras
attollit, modo subdit aquis, modo more ferocis
versat apri, quem turba canum circumsona terret.
Ille avidos morsus velocibus effugit alis
quaque patet, nunc terga cavis super obsita conchis,
nunc laterum costas, nunc qua tenuissima cauda
desinit in piscem, falcato vulnerat ense.
Belua puniceo mixtos cum sanguine fluctus
ore vomit: maduere graves adspergine pennae.
Nec bibulis ultra Perseus talaribus ausus
credere, conspexit scopulum, qui vertice summo
stantibus exstat aquis, operitur ab aequore moto.
Nixus eo rupisque tenens iuga prima sinistra
ter quater exegit repetita per ilia ferrum.
Litora cum plausu clamor superasque deorum
inplevere domos: gaudent generumque salutant
auxiliumque domus servatoremque fatentur
Cassiope Cepheusque pater. Resoluta catenis
incedit virgo, pretiumque et causa laboris.
Ipse manus hausta victrices abluit unda,
anguiferumque caput dura ne laedat harena,
mollit humum foliis natasque sub aequore virgas
sternit et inponit Phorcynidos ora Medusae.
Virga recens bibulaque etiamnum viva medulla
vim rapuit monstri tactuque induruit huius
percepitque novum ramis et fronde rigorem.
At pelagi nymphae factum mirabile temptant
pluribus in virgis et idem contingere gaudent
seminaque ex illis iterant iactata per undas.
Nunc quoque curaliis eadem natura remansit,
duritiam tacto capiant ut ab aere, quodque
vimen in aequore erat, fiat super aequora saxum.
Dis tribus ille focos totidem de caespite ponit,
laevum Mercurio, dextrum tibi, bellica virgo,
ara Iovis media est. Mactatur vacca Minervae,
alipedi vitulus, taurus tibi, summe deorum.
protinus Andromedan et tanti praemia facti
indotata rapit: taedas Hymenaeus Amorque
praecutiunt, largis satiantur odoribus ignes,
sertaque dependent tectis et ubique lyraeque
tibiaque et cantus, animi felicia laeti
argumenta, sonant. Reseratis aurea valvis
atria tota patent, pulchroque instructa paratu
Cepheni proceres ineunt convivia regis.
Postquam epulis functi generosi munere Bacchi
diffudere animos, cultusque genusque locorum
quaerit Lyncides moresque animumque virorum.
[quaerit Abantiades: quaerenti protinus unus
narrat Lyncides moresque animumque virorum]
Qui simul edocuit, “nunc, o fortissime,” dixit
“fare, precor, Perseu, quanta virtute quibusque
artibus abstuleris crinita draconibus ora.”
Narrat Agenorides gelido sub Atlante iacentem
esse locum solidae tutum munimine molis;
cuius in introitu geminas habitasse sorores
Phorcidas, unius partitas luminis usum.
Id se sollerti furtim, dum traditur, astu
supposita cepisse manu perque abdita longe
deviaque et silvis horrentia saxa fragosis
Gorgoneas tetigisse domos, passimque per agros
perque vias vidisse hominum simulacra ferarumque
in silicem ex ipsis visa conversa Medusa.
Se tamen horrendae clipei, quem laeva gerebat,
aere repercusso formam adspexisse Medusae,
dumque gravis somnus colubrasque ipsamque tenebat,
eripuisse caput collo; pennisque fugacem
Pegason et fratrem matris de sanguine natos
addidit et longi non falsa pericula cursus,
quae freta, quas terras sub se vidisset ab alto
et quae iactatis tetigisset sidera pennis.
Ante exspectatum tacuit tamen. Excipit unus
ex numero procerum quaerens, cur sola sororum
gesserit alternis inmixtos crinibus angues.
Hospes ait: “Quoniam scitaris digna relatu,
accipe quaesiti causam. Clarissima forma
multorumque fuit spes invidiosa procorum
illa: neque in tota conspectior ulla capillis
pars fuit. Inveni, qui se vidisse referret.
Hanc pelagi rector templo vitiasse Minervae
dicitur. Aversa est et castos aegide vultus
nata Iovis texit; neve hoc inpune fuisset,
Gorgoneum crinem turpes mutavit in hydros.
Nunc quoque, ut attonitos formidine terreat hostes,
pectore in adverso, quos fecit, sustinet angues.”
Dumque ea Cephenum medio Danaeius heros
agmine commemorat, fremida regalia turba
atria complentur: nec coniugialia festa
qui canat est clamor, sed qui fera nuntiet arma.
Inque repentinos convivia versa tumultus
adsimilare freto possis, quod saeva quietum
ventorum rabies motis exasperat undis.
Primus in his Phineus, belli temerarius auctor,
fraxineam quatiens aeratae cuspidis hastam,
“en” ait, “en adsum praereptae coniugis ultor,
nec mihi te pennae, nec falsum versus in aurum
Iuppiter eripiet.” Conanti mittere Cepheus
“quid facis?” exclamat, “quae te, germane, furentem
mens agit in facinus? meritisne haec gratia tantis
redditur? hac vitam servatae dote rependis?
Quam tibi non Perseus, verum si quaeris, ademit,
sed grave Nereidum numen, sed corniger Ammon,
sed quae visceribus veniebat belua ponti
exsaturanda meis. Illo tibi tempore rapta est,
quo peritura fuit: nisi si crudelis id ipsum
exigis, ut pereat, luctuque levabere nostro.
Scilicet haud satis est, quod te spectante revincta est
et nullam quod opem patruus sponsusve tulisti:
insuper, a quoquam quod sit servata, dolebis
praemiaque eripies? Quae si tibi magna videntur,
ex illis scopulis, ubi erant adfixa, petisses.
Nunc sine, qui petiit, per quem haec non orba senectus,
ferre quod et meritis et voce est pactus, eumque
non tibi, sed certae praelatum intellege morti!”
Ille nihil contra: sed et hunc et Persea vultu
alterno spectans petat hunc ignorat, an illum,
cunctatusque brevi contortam viribus hastam,
quantas ira dabat, nequiquam in Persea misit.
Ut stetit illa toro, stratis tunc denique Perseus
exsiluit; teloque ferox inimica remisso
pectora rupisset, nisi post altaria Phineus
isset: et (indignum!) scelerato profuit ara.
Fronte tamen Rhoeti non inrita cuspis adhaesit.
Qui postquam cecidit ferrumque ex osse revulsum est,
calcitrat et positas adspergit sanguine mensas.
Tum vero indomitas ardescit vulgus in iras,
telaque coniciunt, et sunt, qui Cephea dicunt
cum genero debere mori. Sed limine tecti
exierat Cepheus, testatus iusque fidemque
hospitiique deos, ea se prohibente moveri.
Bellica Pallas adest et protegit aegide fratrem
datque animos. Erat Indus Athis, quem flumine Gange
edita Limnaee vitreis peperisse sub undis
creditur, egregius forma, quam divite cultu
augebat, bis adhuc octonis integer annis,
indutus chlamydem Tyriam, quam limbus obibat
aureus; ornabant aurata monilia collum
et madidos murra curvum crinale capillos.
Ille quidem iaculo quamvis distantia misso
figere doctus erat, sed tendere doctior arcus.
Tunc quoque lenta manu flectentem cornua Perseus
stipite, qui media positus fumabat in ara,
perculit et fractis confudit in ossibus ora.
Hunc ubi laudatos iactantem in sanguine vultus
Assyrius vidit Lycabas, iunctissimus illi
et comes et veri non dissimulator amoris,
postquam exhalantem sub acerbo vulnere vitam
deploravit Athin, quos ille tetenderat arcus
arripit et “mecum tibi sint certamina” dixit:
“nec longum pueri fato laetabere, quo plus
invidiae, quam laudis habes.” Haec omnia nondum
dixerat, emicuit nervo penetrabile telum
vitatumque tamen sinuosa veste pependit.
Vertit in hunc harpen spectatam caede Medusae
Acrisioniades adigitque in pectus: at ille
iam moriens, oculis sub nocte natantibus atra
circumspexit Athin seque acclinavit ad illum
et tulit ad manes iunctae solacia mortis.
Ecce Syenites, genitus Metione, Phorbas
et Libys Amphimedon, avidi committere pugnam,
sanguine, quo late tellus madefacta tepebat,
conciderant lapsi: surgentibus obstitit ensis,
alterius costis, iugulo Phorbantis adactus.
At non Actoriden Erytum, cui lata bipennis
telum erat, hamato Perseus petit ense, sed altis
exstantem signis multaeque in pondere massae
ingentem manibus tollit cratera duabus
infligitque viro; rutilum vomit ille cruorem
et resupinus humum moribundo vertice pulsat.
Inde Semiramio Polydegmona sanguine cretum
Caucasiumque Abarin Sperchionidenque Lycetum
intonsumque comas Helicen Phlegyanque Clytumque
sternit et exstructos morientum calcat acervos.
Nec Phineus ausus concurrere comminus hosti,
intorquet iaculum: quod detulit error in Idan,
expertem frustra belli et neutra arma secutum.
Ille tuens oculis inmitem Phinea torvis
“quandoquidem in partes” ait “abstrahor, accipe, Phineu,
quem fecisti hostem pensaque hoc vulnere vulnus”;
iamque remissurus tractum de vulnere telum
sanguine defectos cecidit conlapsus in artus.
Hic quoque Cephenum post regem primus Hodites
ense iacet Clymeni; Prothoenora percutit Hypseus,
Hypsea Lyncides. Fuit et grandaevus in illis
Emathion, aequi cultor timidusque deorum;
qui, quoniam prohibent anni bellare, loquendo
pugnat et incessit scelerataque devovet arma.
Huic Chromis amplexo tremulis altaria palmis
decutit ense caput; quod protinus incidit arae
atque ibi semianimi verba exsecrantia lingua
edidit, et medios animam exspiravit in ignes.
Hinc gemini fratres Broteasque et caestibus Ammon
invicti, vinci si possent caestibus enses,
Phinea cecidere manu, Cererisque sacerdos
Ampycus, albenti velatus tempora vitta.
Tu quoque, Lampetide, non hos adhibendus ad usus,
sed qui, pacis opus, citharam cum voce moveres,
iussus eras celebrare dapes festumque canendo.
Quem procul adstantem plectrumque imbelle tenentem
Pettalus inridens “Stygiis cane cetera” dixit
“manibus” et laevo mucronem tempore fixit.
Concidit et digitis morientibus ille retemptat
fila lyrae, casuque fuit miserabile carmen.
Nec sinit hunc impune ferox cecidisse Lycormas
raptaque de dextro robusta repagula posti
ossibus inlisit mediae cervicis: at ille
procubuit terrae mactati more iuvenci.
Demere temptabat laevi quoque robora postis
Cinyphius Pelates: temptanti dextera fixa est
cuspide Marmaridae Corythi lignoque cohaesit.
Haerenti latus hausit Abas: nec corruit ille,
sed retinente manum moriens e poste pependit.
Sternitur et Menaleus, Perseia castra secutus,
et Nasamoniaci Dorylas ditissimus agri,
dives agri Dorylas, quo non possederat alter
latius aut totidem tollebat turis acervos.
Huius in obliquo missum stetit inguine ferrum:
letifer ille locus. Quem postquam vulneris auctor
singultantem animam et versantem lumina vidit
Bactrius Halcyoneus “hoc, quod premis” inquit, “habeto
de tot agris terrae” corpusque exsangue reliquit.
Torquet in hunc hastam calido de vulnere raptam
ultor Abantiades; media quae nare recepta
cervice exacta est in partesque eminet ambas.
Dumque manum Fortuna iuvat, Clytiumque Claninque,
matre satos una, diverso vulnere fudit:
nam Clytii per utrumque gravis librata lacerto
fraxinus acta femur, iaculum Clanis ore momordit.
Occidit et Celadon Mendesius, occidit Astreus,
matre Palaestina, dubio genitore creatus,
Aethionque sagax quondam ventura videre
(tunc ave deceptus falsa), regisque Thoactes
armiger et caeso genitore infamis Agyrtes.
Plus tamen exhausto superest: namque omnibus unum
opprimere est animus, coniurata undique pugnant
agmina pro causa meritum impugnante fidemque:
hac pro parte socer frustra pius et nova coniunx
cum genetrice favent ululatuque atria complent.
Sed sonus armorum superat gemitusque cadentum,
pollutosque semel multo Bellona penates
sanguine perfundit renovataque proelia miscet.
Circueunt unum Phineus et mille secuti
Phinea: tela volant hiberna grandine plura
praeter utrumque latus praeterque et lumen et aures.
Applicat hic umeros ad magnae saxa columnae,
tutaque terga gerens adversaque in agmina versus
sustinet instantes. Instabat parte sinistra
Chaonius Molpeus, dextra Nabataeus Echemmon.
Tigris ut auditis diversa valle duorum
exstimulata fame mugitibus armentorum
nescit, utro potius ruat, et ruere ardet utroque,
sic dubius Perseus, dextra laevane feratur,
Molpea traiecti submovit vulnere cruris,
contentusque fuga est: neque enim dat tempus Echemmon,
sed furit et, cupiens saltu dare vulnera collo,
non circumspectis exactum viribus ensem
fregit, et extrema percussae parte columnae
lammina dissiluit dominique in gutture fixa est.
Non tamen ad letum causas satis illa valentes
plaga dedit: trepidum Perseus et inermia frustra
bracchia tendentem Cyllenide confodit harpe.
Verum ubi virtutem turbae succumbere vidit,
“auxilium” Perseus “quoniam sic cogitis ipsi”
dixit “ab hoste petam. Vultus avertite vestros,
siqnis amicus adest!” et Gorgonis extulit ora.
“Quaere alium, tua quem moveant miracula” dixit
Thescelus; utque manu iaculum fatale parabat
mittere, in hoc haesit signum de marmore gestu.
Proximus huic Ampyx animi plenissima magni
pectora Lyncidae gladio petit; inque petendo
dextera deriguit nec citra mota nec ultra est.
At Nileus, qui se genitum septemplice Nilo
ementitus erat, clipeo quoque flumina septem
argento partim, partim caelaverat auro,
“adspice” ait, “Perseu, nostrae primordia gentis:
magna feres tacitas solacia mortis ad umbras,
a tanto cecidisse viro”: pars ultima vocis
in medio suppressa sono est, adapertaque velle
ora loqui credas, nec sunt ea pervia verbis.
Increpat hos “vitio” que “animi, non viribus” inquit
“Gorgoneis torpetis” Eryx: “incurrite mecum
et prosternite humi iuvenem magica arma moventem!”
Incursurus erat: tenuit vestigia tellus,
inmotusque silex armataque mansit imago.
Hi tamen ex merito poenas subiere; sed unus
miles erat Persei, pro quo dum pugnat, Aconteus,
Gorgone conspecta saxo concrevit oborto.
Quem ratus Astyages etiamnum vivere, longo
ense ferit: sonuit tinnitibus ensis acutis.
Dum stupet Astyages, naturam traxit eandem,
marmoreoque manet vultus mirantis in ore.
Nomina longa mora est media de plebe virorum
dicere: bis centum restabant corpora pugnae,
Gorgone bis centum riguerunt corpora visa.
Paenitet iniusti tunc denique Phinea belli.
Sed quid agat? simulacra videt diversa figuris
agnoscitque suos et nomine quemque vocatum
poscit opem, credensque parum sibi proxima tangit
corpora: marmor erant. Avertitur, atque ita supplex
confessasque manus obliquaque bracchia tendens,
“vincis” ait, “Perseu. Remove tua monstra tuaeque
saxificos vultus, quaecumque ea, tolle Medusae,
tolle, precor. Non nos odium regnique cupido
compulit ad bellum: pro coniuge movimus arma.
Causa fuit meritis melior tua, tempore nostra.
Non cessisse piget. Nihil, o fortissime, praeter
hanc animam concede mihi: tua cetera sunto.”
Talia dicenti neque eum, quem voce rogabat
respicere audenti “quod” ait, “timidissime Phineu,
et possum tribuisse et magnum est munus inerti,
(pone metum) tribuam: nullo violabere ferro.
Quin etiam mansura dabo monimenta per aevum,
inque domo soceri semper spectabere nostri,
ut mea se sponsi soletur imagine coniunx?”
Dixit et in partem Phorcynida transtulit illam,
ad quam se trepido Phineus obverterat ore.
Tunc quoque conanti sua vertere lumina cervix
deriguit, saxoque oculorum induruit umor.
Sed tamen os timidum vultusque in marmore supplex
submissaeque manus faciesque obnoxia mansit.
Victor Abantiades patrios cum coniuge muros
intrat et inmeriti vindex ultorque parentis
adgreditur Proetum: nam fratre per arma fugato
Acrisioneas Proetus possederat arces.
Sed nec ope armorum, nec, quam male ceperat, arce
torva colubriferi superavit lumina monstri.
Te tamen, o parvae rector, Polydecta, Seriphi,
nec iuvenis virtus per tot spectata labores
nec mala mollierant, sed inexorabile durus
exerces odium, nec iniqua finis in ira est.
Detrectas etiam laudem fictamque Medusae
arguis esse necem. “Dabimus tibi pignera ven.
Parcite luminibus!” Perseus ait oraque regis
ore Medusaeo silicem sine sanguine fecit.
Hactenus aurigenae comitem Tritonia fratri
se dedit: inde cava circumdata nube Seriphon
deserit, a dextra Cythno Gyaroque relictis,
quaque super pontum via visa brevissima, Thebas
virgineumque Helicona petit. Quo monte potita
constitit et doctas sic est adfata sorores:
“Fama novi fontis nostras pervenit ad aures,
dura Medusaei quem praepetis ungula rupit.
Is mihi causa viae. Volui mirabile factum
cernere: vidi ipsum materno sanguine nasci.”
Excipit Uranie: “Quaecumque est causa videndi
has tibi, diva, domos, animo gratissima nostro es.
Vera tamen fama est, et Pegasus huius origo
fontis”, et ad latices deduxit Pallada sacros.
Quae mirata diu factas pedis ictibus undas,
silvarum lucos circumspicit antiquarum
antraque et innumeris distinctas floribus herbas
felicesque vocat pariter studioque locoque
Mnemonidas. Quam sic adfata est una sororum:
“O, nisi te virtus opera ad maiora tulisset,
in partem ventura chori Tritonia nostri,
vera refers meritoque probas artesque locumque,
et gratam sortem, tutae modo simus, habemus.
Sed (vetitum est adeo sceleri nihil) omnia terrent
virgineas mentes, dirusque ante ora Pyreneus
vertitur, et nondum tota me mente recepi.
Daulida Threicio Phoceaque milite rura
ceperat ille ferox iniustaque regna tenebat.
Templa petebamus Parnasia: vidit euntes,
nostraque fallaci veneratus numina vultu
‘Mnemonides’ (cognorat enim), ‘consistite’ dixit,
‘nec dubitate, precor, tecto grave sidus et imbrem’
(imber erat) ‘vitare meo: subiere minores
saepe casas superi.’ Dictis et tempore motae
adnuimusque viro primasque intravimus aedes.
Desierant imbres, victoque aquilonibus austro
fusca repurgato fugiebant nubila caelo.
Impetus ire fuit: claudit sua tecta Pyreneus
vimque parat. Quam nos sumptis effugimus alis.
Ipse secuturo similis stetit arduus arce
‘qua’ que ‘via est vobis, erit et mihi’ dixit ‘eadem’,
seque iacit vecors e summae culmine turris
et cadit in vultus, discussisque ossibus oris
tundit humum moriens scelerato sanguine tinctam.”
Musa loquebatur: pennae sonuere per auras,
voxque salutantum ramis veniebat ab altis.
Suspicit et linguae quaerit tam certa loquentes
unde sonent hominemque putat Iove nata locutum:
Ales erat, numeroque novem, sua fata querentes,
institerant ramis imitantes omnia picae.
Miranti sic orsa deae dea: “Nuper et istae
auxerunt volucrum victae certamine turbam.
Pieros has genuit Pellaeis dives in arvis,
Paeonis Euippe mater fuit. Illa potentem
Lucinam noviens, noviens paritura, vocavit.
Intumuit numero stolidarum turba sororum,
perque tot Haemonias et per tot Achaidas urbes
huc venit et tali committit proelia voce:
‘Desinite indoctum vana dulcedine vulgus
fallere: nobiscum, siqua est fiducia vobis,
Thespiades certate deae. Nec voce nec arte
vincemur, totidemque sumus. Vel cedite victae
fonte Medusaeo et Hyantea Aganippe,
vel nos Emathiis ad Paeonas usque nivosos
cedamus campis. Dirimant certamina nymphae.’
Turpe quidem contendere erat, sed cedere visum
turpius. Electae iurant per flumina nymphae
factaque de vivo pressere sedilia saxo.
Tum sine sorte prior quae se certare professa est,
bella canit superum, falsoque in honore Gigantas
ponit et extenuat magnorum facta deorum;
emissumque ima de sede Typhoea terrae
caelitibus fecisse metum cunctosque dedisse
terga fugae, donec fessos Aegyptia tellus
ceperit et septem discretus in ostia Nilus.
Huc quoque terrigenam venisse Typhoea narrat
et se mentitis superos celasse figuris;
‘duxque gregis’ dixit ‘fit Iuppiter; unde recurvis
nunc quoque formatus Libys est cum cornibus Ammon.
Delius in corvo, proles Semeleia capro,
fele soror Phoebi, nivea Saturnia vacca,
pisce Venus latuit, Cyllenius ibidis alis.’
Hactenus ad citharam vocalia moverat ora:
poscimur Aonides. Sed forsitan otia non sint,
nec nostris praebere vacet tibi cantibus aures.”
“Ne dubita, vestrumque mihi refer ordine carmen”
Pallas ait nemorisque levi consedit in umbra.
Musa refert: “Dedimus summam certaminis uni.
Surgit et inmissos hedera conlecta capillos
Calliope querulas praetemptat pollice chordas,
atque haec percussis subiungit carmina nervis:
‘Prima Ceres unco glaebam dimovit aratro,
prima dedit fruges alimentaque mitia terris,
prima dedit leges: Cereris sunt omnia munus.
Illa canenda mihi est. Utinam modo dicere possem
carmina digna dea: certe dea carmine digna est.
Vasta giganteis ingesta est insula membris
Trinacris et magnis subiectum molibus urget
aetherias ausum sperare Typhoea sedes.
Nititur ille quidem pugnatque resurgere saepe,
dextra sed Ausonio manus est subiecta Peloro,
laeva, Pachyne, tibi, Lilybaeo crura premuntur,
degravat Aetna caput: sub qua resupinus harenas
eiectat flammamque ferox vomit ore Typhoeus.
Saepe remoliri luctatur pondera terrae
oppidaque et magnos devolvere corpore montes.
Inde tremit tellus, et rex pavet ipse silentum,
ne pateat latoque solum retegatur hiatu
inmissusque dies trepidantes terreat umbras.
Hanc metuens cladem tenebrosa sede tyrannus
exierat, curruque atrorum vectus equorum
ambibat Siculae cautus fundamina terrae.
Postquam exploratum satis est loca nulla labare,
depositoque metu, videt hunc Erycina vagantem
monte suo residens, natumque amplexa volucrem
‘arma manusque meae, mea, nate, potentia’, dixit,
‘illa, quibus superas omnes, cape tela, Cupido,
inque dei pectus celeres molire sagittas,
cui triplicis cessit fortuna novissima regni.
Tu superos ipsumque Iovem tu numina ponti
victa domas ipsumque, regit qui numina ponti.
Tartara quid cessant? cur non matrisque tuumque
imperium profers? agitur pars tertia mundi.
Et tamen in caelo, quae iam patientia nostra est,
spernimur, ac mecum vires minuuntur Amoris.
Pallada nonne vides iaculatricemque Dianam
abscessisse mihi? Cereris quoque filia virgo,
si patiemur, erit: nam spes adfectat easdem.
At tu, pro socio, siqua est ea gratia, regno
iunge deam patruo.’ Dixit Venus. Ille pharetram
solvit et arbitrio matris de mille sagittis
unam seposuit, sed qua nec acutior ulla
nec minus incerta est nec quae magis audiat arcus,
oppositoque genu curvavit flexile cornum
inque cor hamata percussit harundine Ditem.
Haud procul Hennaeis lacus est a moenibus altae,
nomine Pergus, aquae. Non illo plura Caystros
carmina cycnorum labentibus audit in undis.
Silva coronat aquas cingens latus omne, suisque
frondibus ut velo Phoebeos submovet ictus.
Frigora dant rami, tyrios humus umida flores:
perpetuum ver est. Quo dum Proserpina luco
ludit et aut violas aut candida lilia carpit,
dumque puellari studio calathosque sinumque
implet et aequales certat superare legendo,
paene simul visa est dilectaque raptaque Diti:
usque adeo est properatus amor. Dea territa maesto
et matrem et comites, sed matrem saepius, ore
clamat; et, ut summa vestem laniarat ab ora,
conlecti flores tunicis cecidere remissis.
Tantaque simplicitas puerilibus adfuit annis,
haec quoque virgineum movit iactura dolorem.
Raptor agit currus et nomine quemque vocando
exhortatur equos, quorum per colla iubasque
excutit obscura tinctas ferrugine habenas,
perque lacus altos et olentia sulphure fertur
stagna Palicorum, rupta fervenu terra,
et qua Bacchiadae, bimari gens orta Corintho,
inter inaequales posuerunt moenia portus.
Est medium Cyanes et Pisaeae Arethusae,
quod coit angustis inclusum cornibus aequor.
Hic fuit, a cuius stagnum quoque nomine dictum est,
inter Sicelidas Cyane celeberrima nymphas.
Gurgite quae medio summa tenus exstitit alvo
agnovitque deam. ‘Nec longius ibitis!’ inquit,
‘non potes invitae Cereris gener esse: roganda,
non rapienda fuit. Quodsi componere magnis
parva mihi fas est, et me dilexit Anapis:
exorata tamen, nec, ut haec, exterrita nupsi.’
Dixit et in partes diversas bracchia tendens
obstitit. Haud ultra tenuit Saturnius iram,
terribilesque hortatus equos in gurgitis ima
contortum valido sceptrum regale lacerto
condidit. Icta viam tellus in Tartara fecit
et pronos currus medio cratere recepit.
At Cyane, raptamque deam contemptaque fontis
iura sui maerens, inconsolabile vulnus
mente gerit tacita lacrimisque absumitur omnis,
et quarum fuerat magnum modo numen, in illas
ossa pati flexus, ungues posuisse rigorem;
extenuatur aquas. Molliri membra videres,
primaque de tota tenuissima quaeque liquescunt,
caerulei crines digitique et crura pedesque:
nam brevis in gelidas membris exilibus undas
transitus est: post haec umeri tergusque latusque
pectoraque in tenues abeunt evanida rivos.
Denique pro vivo vitiatas sanguine venas
lympha subit, restatque nihil, quod prendere possis.
Interea pavidae nequiquam filia matri
omnibus est terris, omni quaesita profundo.
Illam non udis veniens Aurora capillis
cessantem vidit, non Hesperus. Illa duabus
flammiferas pinus manibus succendit ab Aetna
perque pruinosas tulit inrequieta tenebras.
Rursus ubi alma dies hebetarat sidera, natam
solis ab occasu solis quaerebat ad ortus.
Fessa labore sitim conlegerat oraque nulli
colluerant fontes; cum tectam stramine vidit
forte casam parvasque fores pulsavit: at inde
prodit anus divamque videt, lymphamque roganti
dulce dedit, tosta quod texerat ante polenta.
Dum bibit illa datum, duri puer oris et audax
constitit ante deam risitque avidamque vocavit.
Offensa est neque adhuc epota parte loquentem
cum liquido mixta perfudit diva polenta.
Combibit os maculas, et quae modo bracchia gessit,
crura gerit; cauda est mutatis addita membris;
inque brevem formam, ne sit vis magna nocendi,
contrahitur, parvaque minor mensura lacerta est.
Mirantem flentemque et tangere monstra parantem
fugit anum latebramque petit; aptumque colori
nomen habet, variis stellatus corpora guttis.
Quas dea per terras et quas erraverit undas,
dicere longa mora est: quaerenti defuit orbis.
Sicaniam repetit; dumque omnia lustrat eundo,
venit et ad Cyanen. Ea ni mutata fuisset,
omnia narrasset: sed et os et lingua volenti
dicere non aderant, nec quo loqueretur habebat.
Signa tamen manifesta dedit notamque parenti,
illo forte loco delapsam in gurgite sacro,
Persephones zonam summis ostendit in undis.
Quam simul agnovit, tamquam tunc denique raptam
scisset, inornatos laniavit diva capillos
et repetita suis percussit pectora palmis.
Nescit adhuc, ubi sit: terras tamen increpat omnes
ingratasque vocat nec frugum munere dignas,
Trinacriam ante alias, in qua vestigia damni
repperit. Ergo illic saeva vertentia glaebas
fregit aratra manu, parilique irata colonos
ruricolasque boves leto dedit arvaque iussit
fallere depositum vitiataque semina fecit.
Fertilitas terrae latum vulgata per orbem
falsa iacet: primis segetes moriuntur in herbis,
et modo sol nimius, nimius modo corripit imber
sideraque ventique nocent, avidaeque volucres
semina iacta legunt; lolium tribulique fatigant
triticeas messes et inexpugnabile gramen.
Tum caput Eleis Alpheias extulit undis
rorantesque comas a fronte removit ad aures
atque ait: ‘O toto quaesitae virginis orbe
et frugum genetrix, inmensos siste labores
neve tibi fidae violenta irascere terrae.
Terra nihil meruit patuitque invita rapinae.
Nec sum pro patria supplex: huc hospita veni;
Pisa mihi patria est et ab Elide ducimus ortus;
Sicaniam peregrina colo, sed gratior omni
haec mihi terra solo est: hos nunc Arethusa penates,
hanc habeo sedem: quam tu, mitissima, serva.
Mota loco cur sim tantique per aequoris undas
advehar Ortygiam, veniet narratibus hora
tempestiva meis, cum tu curaque levata
et vultus melioris eris. Mihi pervia tellus
praebet iter, subterque imas ablata cavernas
hic caput attollo desuetaque sidera cerno.
Ergo dum Stygio sub terris gurgite labor,
visa tua est oculis illic Proserpina nostris:
illa quidem tristis neque adhuc interrita vultu,
sed regina tamen, sed opaci maxima mundi,
sed tamen inferni pollens matrona tyranni.’
Mater ad auditas stupuit ceu saxea voces
attonitaeque diu similis fuit. Utque dolore
pulsa gravi gravis est amentia, curribus oras
exit in aetherias. Ibi toto nubila vultu
ante Iovem passis stetit invidiosa capillis
‘pro’ que ‘meo veni supplex tibi, Iuppiter’ inquit,
‘sanguine proque tuo. Si nulla est gratia matris,
nata patrem moveat, neu sit tibi cura, precamur,
vilior illius, quod nostro est edita partu.
En quaesita diu tandem mihi nata reperta est,
si reperire vocas amittere certius, aut si
scire, ubi sit, reperire vocas. Quod rapta, feremus,
dummodo reddat eam: neque enim praedone marito
filia digna tua est, si iam mea filia non est.’
Iuppiter excepit: ‘Commune est pignus onusque
nata mihi tecum. Sed si modo nomina rebus
addere vera placet, non hoc iniuria factum,
verum amor est; neque erit nobis gener ille pudori,
tu modo, diva, velis. Ut desint cetera, quantum est
esse Iovis fratrem! — Quid quod non cetera desunt
nec cedit nisi sorte mihi? sed tanta cupido
si tibi discidii est, repetet Proserpina caelum,
lege tamen certa, si nullos contigit illic
ore cibos; nam sic Parcarum foedere cautum est.’
Dixerat. At Cereri certum est educere natam.
Non ita fata sinunt, quoniam ieiunia virgo
solverat et, cultis dum simplex errat in hortis,
Poeniceum curva decerpserat arbore pomum
sumptaque pallenti septem de cortice grana
presserat ore suo. Solusque ex omnibus illud
Ascalaphus vidit, quem quondam dicitur Orphne,
inter Avernales haud ignotissima nymphas,
ex Acheronte suo silvis peperisse sub atris:
vidit et indicio reditum crudelis ademit.
Ingemuit regina Erebi testemque profanam
fecit avem, sparsumque caput Phlegethontide lympha
in rostrum et plumas et grandia lumina vertit.
Ille sibi ablatus fulvis amicitur in alis,
inque caput crescit, longosque reflectitur ungues
vixque movet natas per inertia bracchia pennas:
foedaque fit volucris, venturi nuntia luctus,
ignavus bubo, dirum mortalibus omen.
Hic tamen indicio poenam linguaque videri
commeruisse potest: vobis, Acheloides, unde
pluma pedesque avium, cum virginis ora geratis?
an quia, cum legeret vernos Proserpina flores,
in comitum numero, doctae Sirenes, eratis?
Quam postquam toto frustra quaesistis in orbe,
protinus, ut vestram sentirent aequora curam,
posse super fluctus alarum insistere remis
optastis, facilesque deos habuistis et artus
vidistis vestros subitis flavescere pennis.
Ne tamen ille canor mulcendas natus ad aures
tantaque dos oris linguae deperderet usum,
virginei vultus et vox humana remansit.
At medius fratrisque sui maestaeque sororis
Iuppiter ex aequo volventem dividit annum.
Nunc dea, regnorum numen commune duorum,
cum matre est totidem, totidem cum coniuge menses.
Vertitur extemplo facies et mentis et oris:
nam modo quae poterat Diti quoque maesta videri,
laeta deae frons est, ut sol, qui tectus aquosis
nubibus ante fuit, victis e nubibus exit.
Exigit alma Ceres, nata secura recepta,
quae tibi causa fugae, cur sis, Arethusa, sacer fons.
Conticuere undae: quarum dea sustulit alto
fonte caput viridesque manu siccata capillos
fluminis Elei veteres narravit amores.
‘Pars ego nympharum quae sunt in Achaide’ dixit,
‘una fui, nec me studiosius altera saltus
legit nec posuit studiosius altera casses.
Sed quamvis formae numquam mihi fama petita est,
quamvis fortis eram, formosae nomen habebam.
Nec mea me facies nimium laudata iuvabat,
quaque aliae gaudere solent, ego rustica dote
corporis erubui, crimenque placere putavi.
Lassa revertebar (memini) Stymphalide silva:
aestus erat, magnumque labor geminaverat aestum.
Invenio sine vertice aquas, sine murmure euntes,
perspicuas ad humum, per quas numerabilis alte
calculus omnis erat, quas tu vix ire putares.
Cana salicta dabant nutritaque populus unda
sponte sua natas ripis declivibus umbras.
Accessi primumque pedis vestigia tinxi,
poplite deinde tenus: neque eo contenta, recingor
molliaque impono salici velamina curvae
nudaque mergor aquis. Quas dum ferioque trahoque
mille modis labens excussaque bracchia iacto,
nescio quod medio sensi sub gurgite murmur
territaque insisto propioris margine ripae.
‘Quo properas, Arethusa?’ suis Alpheus ab undis,
‘quo properas?’ iterum rauco mihi dixerat ore.
Sicut eram, fugio sine vestibus: altera vestes
ripa meas habuit. Tanto magis instat et ardet,
et quia nuda fui, sum visa paratior illi.
Sic ego currebam, sic me ferus ille premebat,
ut fugere accipitrem penna trepidante columbae,
ut solet accipiter trepidas urgere columbas.
Usque sub Orchomenon Psophidaque Cyllenenque
Maenaliosque sinus gelidumque Erymanthon et Elin
currere sustinui; nec me velocior ille.
Sed tolerare diu cursus ego, viribus impar,
non poteram: longi patiens erat ille laboris.
Per tamen et campos, per opertos arbore montes,
saxa quoque et rupes et qua via nulla, cucurri.
Sol erat a tergo: vidi praecedere longam
ante pedes umbram, nisi si timor illa videbat;
sed certe sonitusque pedum terrebat et ingens
crinales vittas adflabat anhelitus oris.
Fessa labore fugae ‘fer opem, deprendimur’ inquam,
‘armigerae, Diana, tuae, cui saepe dedisti
ferre tuos arcus inclusaque tela pharetra.’
Mota dea est spissisque ferens e nubibus unam
me super iniecit. Lustrat caligine tectam
amnis et ignarus circum cava nubila quaerit.
Bisque locum, quo me dea texerat inscius ambit
et bis ‘io Arethusa io Arethusa!’ vocavit.
Quid mihi tunc animi miserae fuit? anne quod agnae est,
siqua lupos audit circum stabula alta frementes,
aut lepori, qui vepre latens hostilia cernit
ora canum nullosque audet dare corpore motus?
Non tamen abscedit: neque enim vestigia cernit
longius ulla pedum: servat nubemque locumque.
Occupat obsessos sudor mihi frigidus artus,
caeruleaeque cadunt toto de corpore guttae,
quaque pedem movi, manat lacus, eque capillis
ros cadit, et citius, quam nunc tibi facta renarro,
in latices mutor. Sed enim cognoscit amatas
amnis aquas, positoque viri, quod sumpserat, ore
vertitur in proprias, ut se mihi misceat, undas.
Delia rupit humum; caecisque ego mersa cavernis
advehor Ortygiam, quae me cognomine divae
grata meae superas eduxit prima sub auras.’
Hac Arethusa tenus. Geminos dea fertilis angues
curribus admovit frenisque coercuit ora
et medium caeli terraeque per aera vecta est
atque levem currum Tritonida misit in urbem
Triptolemo; partimque rudi data semina iussit
spargere humo, partim post tempora longa recultae.
Iam super Europen sublimis et Asida terram
vectus erat iuvenis; Scythicas advertitur oras.
Rex ibi Lyncus erat: regis subit ille penates.
Qua veniat, causamque viae nomenque rogatus
et patriam, ‘patria est clarae mihi’ dixit ‘Athenae,
Triptolemus nomen. Veni nec puppe per undas,
nec pede per terras: patuit mihi pervius aether.
Dona fero Cereris latos quae sparsa per agros
frugiferas messes alimentaque mitia reddant.’
Barbarus invidit; tantique ut muneris auctor
ipse sit, hospitio recipit somnoque gravatum
adgreditur ferro. Conantem figere pectus
lynca Ceres fecit rursusque per aera iussit
Mopsopium iuvenem sacros agitare iugales.’
Finierat doctos e nobis maxima cantus.
At nymphae vicisse deas Helicona colentes
concordi dixere sono. Convicia victae
cum iacerent, ‘quoniam’ dixit ‘certamine vobis
supplicium meruisse parum est maledictaque culpae
additis et non est patientia libera nobis,
ibimus in poenas et, qua vocat ira, sequemur.’
Rident Emathides spernuntque minantia verba:
conataeque loqui et magno clamore protervas
intentare manus, pennas exire per ungues
adspexere suos, operiri bracchia plumis;
alteraque alterius rigido concrescere rostro
ora videt volucresque novas accedere silvis.
Dumque volunt plangi, per bracchia mota levatae
aere pendebant, nemorum convicia, picae.
Nunc quoque in alitibus facundia prisca remansit
raucaque garrulitas studiumque inmane loquendi.”
Praebuerat dictis Tritonia talibus aures
carminaque Aonidum iustamque probaverat iram.
Tum secum “laudare parum est; laudemur et ipsae
numina nec sperni sine poena nostra sinamus”
Maeoniaeque animum fatis intendit Arachnes,
quam sibi lanificae non cedere laudibus artis
audierat. Non illa loco neque origine gentis
clara, sed arte fuit. Pater huic Colophonius Idmon
Phocaico bibulas tingebat murice lanas.
Occiderat mater; sed et haec de plebe suoque
aequa viro fuerat. Lydas tamen illa per urbes
quaesierat studio nomen memorabile, quamvis
orta domo parva parvis habitabat Hypaepis.
Huius ut adspicerent opus admirabile, saepe
deseruere sui nymphae vineta Timoli,
deseruere suas nymphae Pactolides undas.
Nec factas solum vestes spectare iuvabat;
tum quoque, cum fierent: tantus decor adfuit arti.
Sive rudem primos lanam glomerabat in orbes,
seu digitis subigebat opus repetitaque longo
vellera mollibat nebulas aequantia tractu,
sive levi teretem versabat pollice fusum,
seu pingebat acu, scires a Pallade doctam.
Quod tamen ipsa negat, tantaque offensa magistra
“certet” ait “mecum: nihil est, quod victa recusem.”
Pallas anum simulat falsosque in tempora canos
addit et infirmos, baculo quos sustinet, artus.
Tum sic orsa loqui: “Non omnia grandior aetas,
quae fugiamus, habet: seris venit usus ab annis.
Consilium ne sperne meum. Tibi fama petatur
inter mortales faciendae maxima lanae:
cede deae veniamque tuis, temeraria, dictis
supplice voce roga: veniam dabit illa roganti.”
Adspicit hanc torvis inceptaque fila relinquit,
vixque manum retinens confessaque vultibus iram
talibus obscuram resecuta est Pallada dictis:
“Mentis inops longaque venis confecta senecta.
Et nimium vixisse diu nocet. Audiat istas,
siqua tibi nurus est, siqua est tibi filia, voces.
Consilii satis est in me mihi. Neve monendo
profecisse putes, eadem est sententia nobis.
Cur non ipsa venit? cur haec certamina vitat?”
Tum dea “venit” ait, formamque removit anilem
Palladaque exhibuit. Venerantur numina nymphae
Mygdonidesque nurus: sola est non territa virgo.
Sed tamen erubuit, subitusque invita notavit
ora rubor rursusque evanuit, ut solet aer
purpureus fieri, cum primum aurora movetur,
et breve post tempus candescere solis ab ortu.
Perstat in incepto stolidaeque cupidine palmae
in sua fata ruit: neque enim Iove nata recusat,
nec monet ulterius, nec iam certamina differt.
Haud mora, constituunt diversis partibus ambae
et gracili geminas intendunt stamine telas
(tela iugo iuncta est, stamen secernit harundo);
inseritur medium radiis subtemen acutis,
quod digiti expediunt, atque inter stamina ductum
percusso paviunt insecti pectine dentes.
Utraque festinant cinctaeque ad pectora vestes
bracchia docta movent, studio fallente laborem.
Illic et Tyrium quae purpura sensit aenum
texitur et tenues parvi discriminis umbrae,
qualis ab imbre solet percussis solibus arcus
inficere ingenti longum curvamine caelum:
in quo diversi niteant cum mille colores,
transitus ipse tamen spectantia lumina fallit;
usque adeo quod tangit idem est, tamen ultima distant.
Illic et lentum filis inmittitur aurum
et vetus in tela deducitur argumentum.
Cecropia Pallas scopulum Mavortis in arce
pingit et antiquam de terrae nomine litem.
Bis sex caelestes medio Iove sedibus altis
augusta gravitate sedent. Sua quemque deorum
inscribit facies: Iovis est regalis imago.
Stare deum pelagi longoque ferire tridente
aspera saxa facit, medioque e vulnere saxi
exsiluisse fretum, quo pignore vindicet urbem;
at sibi dat clipeum, dat acutae cuspidis hastam,
dat galeam capiti, defenditur aegide pectus,
percussamque sua simulat de cuspide terram
edere cum bacis fetum canentis olivae
mirarique deos: operis Victoria finis.
Ut tamen exemplis intellegat aemula laudis,
quod pretium speret pro tam furialibus ausis,
quattuor in partes certamina quattuor addit,
clara colore suo, brevibus distincta sigillis.
Threiciam Rhodopen habet angulus unus et Haemum
(nunc gelidi montes, mortalia corpora quondam !),
nomina summorum sibi qui tribuere deorum.
Altera Pygmaeae fatum miserabile matris
pars habet: hanc Iuno victam certamine iussit
esse gruem populisque suis indicere bella.
Pinxit et Antigonen ausam contendere quondam
cum magni consorte Iovis, quam regia Iuno
in volucrem vertit; nec profuit Ilion illi
Laomedonve pater, sumptis quin candida pennis
ipsa sibi plaudat crepitante ciconia rostro.
Qui superest solus, Cinyran habet angulus orbum;
isque gradus templi, natarum membra suarum,
amplectens saxoque iacens lacrimare videtur.
Circuit extremas oleis pacalibus oras:
is modus est, operisque sua facit arbore finem.
Maeonis elusam designat imagine tauri
Europam: verum taurum, freta vera putares.
Ipsa videbatur terras spectare relictas
et comites clamare suas tactumque vereri
adsilientis aquae timidasque reducere plantas.
Fecit et Asterien aquila luctante teneri,
fecit olorinis Ledam recubare sub alis;
addidit, ut satyri celatus imagine pulchram
Iuppiter implerit gemino Nycteida fetu,
Amphitryon fuerit, cum te, Tirynthia, cepit,
aureus ut Danaen, Asopida luserit ignis,
Mnemosynen pastor, varius Deoida serpens.
Te quoque mutatum torvo, Neptune, iuvenco
virgine in Aeolia posuit. Tu visus Enipeus
gignis Aloidas, aries Bisaltida fallis;
et te flava comas frugum mitissima mater
sensit equum, sensit volucrem crinita colubris
mater equi volucris, sensit delphina Melantho.
Omnibus his faciemque suam faciemque locorum
reddidit. Est illic agrestis imagine Phoebus,
utque modo accipitris pennas, modo terga leonis
gesserit, ut pastor Macareida luserit Issen;
Liber ut Erigonen falsa deceperit uva,
ut Saturnus equo geminum Chirona crearit.
Ultima pars telae, tenui circumdata limbo,
nexilibus flores hederis habet intertextos.
Non illud Pallas, non illud carpere Livor
possit opus. Doluit successu flava virago
et rupit pictas, caelestia crimina, vestes.
Utque Cytoriaco radium de monte tenebat,
ter quater Idmoniae frontem percussit Arachnes.
Non tulit infelix laqueoque animosa ligavit
guttura. Pendentem Pallas miserata levavit
atque ita “vive quidem, pende tamen, improba dixit:
lexque eadem poenae, ne sis secura futuri,
dicta tuo generi serisque nepotibus esto.”
Post ea discedens sucis Hecateidos herbae
sparsit; et extemplo tristi medicamine tactae
defluxere comae, cum quis et naris et aures,
fitque caput minimum, toto quoque corpore parva est:
in latere exiles digiti pro cruribus haerent,
cetera venter habet: de quo tamen illa remittit
stamen et antiquas exercet aranea telas.
Lydia tota fremit, Phrygiaeque per oppida facti
rumor it et magnum sermonibus occupat orbem.
Ante suos Niobe thalamos cognoverat illam,
tum cum Maeoniam virgo Sipylumque colebat;
nec tamen admonita est poena popularis Arachnes
cedere caelitibus verbisque minoribus uti.
Multa dabant animos: sed enim nec coniugis artes
nec genus amborum magnique potentia regni
sic placuere illi, quamvis ea cuncta placerent,
ut sua progenies; et felicissima matrum
dicta foret Niobe, si non sibi visa fuisset.
Nam sata Tiresia venturi praescia Manto
per medias fuerat divino concita motu
vaticinata vias: “Ismenides, ite frequentes
et date Latonae Latonigenisque duobus
cum prece tura pia lauroque innectite crinem.
Ore meo Latona iubet.” Paretur, et omnes
Thebaides iussis sua tempora frondibus ornant
turaque dant sanctis et verba precantia flammis.
Ecce venit comitum Niobe celeberrima turba,
vestibus intexto Phrygiis spectabilis auro,
et, quantum ira sinit, formosa: movensque decoro
cum capite inmissos umerum per utrumque capillos
constitit; utque oculos circumtulit alta superbos,
“quis furor, auditos” inquit “praeponere visis
caelestes? aut cur colitur Latona per aras,
numen adhuc sine ture meum est? mihi Tantalus auctor,
cui licuit soli superorum tangere mensas,
Pleiadum soror est genetrix mea, maximus Atlas
est avus, aetherium qui fert cervicibus axem;
Iuppiter alter avus socero quoque glorior illo.
Me gentes metuunt Phrygiae, me regia Cadmi
sub domina est, fidibusque mei commissa mariti
moenia cum populis a meque viroque reguntur.
In quamcumque domus adverti lumina partem,
inmensae spectantur opes. Accedit eodem
digna dea facies. Huc natas adice septem
et totidem iuvenes et mox generosque nurusque.
Quaerite nunc, habeat quam nostra superbia causam,
nescio quoque audete satam Titanida Coeo
Latonam praeferre mihi, cui maxima quondam
exiguam sedem pariturae terra negavit.
Nec caelo nec humo nec aquis dea vestra recepta est:
exsul erat mundi, donec miserata vagantem
‘hospita tu terris erras, ego’ dixit ‘in undis’
instabilemque locum Delos dedit. Illa duorum
facta parens: uteri pars haec est septima nostri.
Sum felix: quis enim neget hoc? felixque manebo:
hoc quoque quis dubitet? tutam me copia fecit,
Maior sum, quam cui possit Fortuna nocere,
multaque ut eripiat, multo mihi plura relinquet.
Excessere metum mea iam bona. Fingite demi
huic aliquid populo natorum posse meorum,
non tamen ad numerum redigar spoliata duorum,
Latonae turbam: qua quantum distat ab orba?
Ite, satis, propere ite, sacri est laurumque capillis
ponite.” Deponunt et sacra infecta relinquunt,
quodque licet tacito venerantur murmure numen.
Indignata dea est summoque in vertice Cynthi
talibus est dictis gemina cum prole locuta:
“En ego vestra parens, vobis animosa creatis,
et nisi Iunoni nulli cessura dearum,
an dea sim dubitor perque omnia saecula cultis
arceor, o nati, nisi vos succurritis, aris.
Nec dolor hic solus: diro convicia facto
Tantalis adiecit vosque est postponere natis
ausa suis, et me, quod in ipsam reccidat, orbam,
dixit et exhibuit linguam scelerata paternam.”
Adiectura preces erat his Latona relatis:
“desine!” Phoebus ait: “poenae mora longa querella est.”
Dixit idem Phoebe: celerique per aera lapsu
contigerant tecti Calmeida nubibus arcem.
Planus erat lateque patens prope moenia campus,
adsiduis pulsatus equis, ubi turba rotarum
duraque mollierat subiectas ungula glaebas.
Pars ibi de septem genitis Amphione fortes
conscendunt in equos Tyrioque rubentia suco
terga premunt auroque graves moderantur habenas.
E quibus Ismenus, qui matri sarcina quondam
prima suae fuerat, dum certum flectit in orbem
quadrupedis cursus spumantiaque ora coercet,
“ei mihi!” conclamat medioque in pectore fixa
tela gerit, frenisque manu moriente remissis
in latus a dextro paulatim defluit armo.
Proximus, audito sonitu per inane pharetrae,
frena dabat Sipylus, veluti cum praescius imbris
nube fugit visa pendentiaque undique rector
carbasa deducit, ne qua levis effluat aura.
Frena tamen dantem non evitabile telum
consequitur; summaque tremens cervice sagitta
haesit, et exstabat nudum de gutture ferrum.
Ille, ut erat, pronus per crura admissa iubasque
volvitur et calido tellurem sanguine foedat.
Phaedimus infelix et aviti nominis heres
Tantalus, ut solito finem imposuere labori,
transierant ad opus nitidae iuvenale palaestrae;
et iam contulerant arto luctantia nexu
pectora pectoribus, cum tento concita nervo,
sicut erant iuncti, traiecit utrumque sagitta.
Ingemuere simul, simul incurvata dolore
membra solo posuere, simul suprema iacentes
lumina versarunt, animam simul exhalarunt.
Adspicit Alphenor laniataque pectora plangens
advolat, ut gelidos complexibus adlevet artus,
inque pio cadit officio: nam Delius illi
intima fatifero rupit praecordia ferro.
Quod simul eductum est, pars est pulmonis in hamis
eruta cumque anima cruor est effusus in auras.
At non intonsum simplex Damasichthona vulnus 
adficit. Ictus erat qua crus esse incipit et qua
mollia nervosus facit internodia poples.
Dumque manu temptat trahere exitiabile telum,
altera per iugulum pennis tenus acta sagitta est.
Expulit hanc sanguis, seque eiaculatus in altum
emicat et longe terebrata prosilit aura.
Ultimus Ilioneus non profectura precando
bracchia sustulerat, “di” que “o communiter omnes,”
dixerat ignarus non omnes esse rogandos
“parcite.” Motus erat, cum iam revocabile telum
non fuit, arquitenens. Minimo tamen occidit ille
vulnere, non alte percusso corde sagitta.
Fama mali populique dolor lacrimaeque suorum
tam subitae matrem certam fecere ruinae,
mirantem potuisse, irascentemque, quod ausi
hoc essent superi, quod tantum iuris haberent.
Nam pater Amphion ferro per pectus adacto
finierat moriens pariter cum luce dolorem.
Heu quantum haec Niobe Niobe distabat ab illa,
quae modo Latois populum submoverat aris
et mediam tulerat gressus resupina per urbem,
invidiosa suis, at nunc miseranda vel hosti.
Corporibus gelidis incumbit et ordine nullo
oscula dispensat natos suprema per omnes.
A quibus ad caelum liventia bracchia tollens
“pascere, crudelis, nostro, Latona, dolore,
pascere” ait “satiaque meo tua pectora luctu:
[“Corque ferum satia” dixit, “per funera septem”]
efferor. Exsulta victrixque inimica triumpha.
Cur autem victrix? miserae mihi plura supersunt,
quam tibi felici: post tot quoque funera vinco.”
Dixerat, et sonuit contento nervus ab arcu.
Qui praeter Nioben unam conterruit omnes:
illa malo est audax. Stabant cum vestibus atris
ante toros fratrum demisso crine sorores.
E quibus una trahens haerentia viscere tela
imposito fratri moribunda relanguit ore:
altera solari miseram conata parentem
conticuit subito duplicataque vulnere tota est.
[oraque compressit, nisi postquam spiritus ibat.]
Haec frustra fugiens collabitur, illa sorori
inmoritur, latet haec, illam trepidare videres.
Sexque datis leto diversaque vulnera passis
ultima restabat. Quam toto corpore mater,
tota veste tegens “unam minimamque relinque
de multis minimam posco” clamavit “et unam.”
Dumque rogat, pro qua rogat, occidit. Orba resedit
exanimes inter natos natasque virumque,
deriguitque malis. Nullos movet aura capillos,
in vultu color est sine sanguine, lumina maestis
stant inmota genis, nihil est in imagine vivum.
Ipsa quoque interius cum duro lingua palato
congelat, et venae desistunt posse moveri;
nec flecti cervix nec bracchia reddere motus
nec pes ire potest; intra quoque viscera saxum est.
Flet tamen. Et validi circumdata turbine venti
in patriam rapta est. Ibi fixa cacumine montis
liquitur, et lacrimas etiam nunc marmora manant.
Tum vero cuncti manifestam numinis iram
femina virque timent cultuque impensius omnes
magna gemelliparae venerantur numina divae,
utque fit, a facto propiore priora renarrant.
E quibus unus ait: “Lyciae quoque fertilis agris
non impune deam veteres sprevere coloni.
Res obscura quidem est ignobilitate virorum,
mira tamen. Vidi praesens stagnumque locumque
prodigio notum. Nam me iam grandior aevo
impatiensque viae genitor deducere lectos
iusserat inde boves gentisque illius eunti
ipse ducem dederat. Cum quo dum pascua lustro,
ecce lacu medio sacrorum nigra favilla
ara vetus stabat tremulis circumdata cannis.
Restitit et pavido ‘faveas mihi’ murmure dixit
dux meus; et simili ‘faveas’ ego murmure dixi.
Naiadum Faunine foret tamen ara rogabam
indigenaeve dei, cum talia rettulit hospes:
‘Non hac, o iuvenis, montanum numen in ara est:
illa suam vocat hanc, cui quondam regia coniunx
orbem interdixit, quam vix erratica Delos
orantem accepit, tum cum levis insula nabat.
Illic incumbens cum Palladis arbore palmae
edidit invita geminos Latona noverca.
Hinc quoque Iunonem fugisse puerpera fertur
inque suo portasse sinu, duo numina, natos.
Iamque Chimaeriferae, cum sol gravis ureret arva,
finibus in Lyciae longo dea fessa labore
sidereo siccata sitim conlegit ab aestu,
uberaque ebiberant avidi lactantia nati.
Forte lacum mediocris aquae prospexit in imis
vallibus; agrestes illic fruticosa legebant
vimina cum iuncis gratamque paludibus ulvam.
Accessit positoque genu Titania terram
pressit, ut hauriret gelidos potura liquores.
Rustica turba vetat. Dea sic adfata vetantes:
“Quid prohibetis aquis? usus communis aquarum est.
Nec solem proprium natura nec aera fecit
nec tenues undas: ad publica munera veni.
Quae tamen ut detis, supplex peto. Non ego nostros
abluere hic artus lassataque membra parabam,
sed relevare sitim. Caret os umore loquentis
et fauces arent, vixque est via vocis in illis.
Haustus aquae mihi nectar erit, vitamque fatebor
accepisse simul: vitam dederitis in unda.
Hi quoque vos moveant, qui nostro bracchia tendunt
parva sinu:” et casu tendebant bracchia nati.
Quem non blanda deae potuissent verba movere?
Hi tamen orantem perstant prohibere minasque,
ni procul abscedat, conviciaque insuper addunt.
Nec satis est, ipsos etiam pedibusque manuque
turbavere lacus imoque e gurgite mollem
huc illuc limum saltu movere maligno.
Distulit ira sitim: neque enim iam filia Coei
supplicat indignis nec dicere sustinet ultra
verba minora dea, tollensque ad sidera palmas
“aeternum stagno” dixit “vivatis in isto.”
Eveniunt optata deae: iuvat esse sub undis
et modo tota cava submergere membra palude,
nunc proferre caput, summo modo gurgite nare,
saepe super ripam stagni consistere, saepe
in gelidos resilire lacus. Sed nunc quoque turpes
litibus exercent linguas pulsoque pudore,
quamvis sint sub aqua, sub aqua maledicere temptant.
Vox quoque iam rauca est, inflataque colla tumescunt,
ipsaque dilatant patulos convicia rictus.
Terga caput tangunt, colla intercepta videntur,
spina viret, venter, pars maxima corporis, albet,
limosoque novae saliunt in gurgite ranae.’”
Sic ubi nescio quis Lycia de gente virorum
rettulit exitium, satyri reminiscitur alter,
quem Tritoniaca Latous harundine victum
adfecit poena. “Quid me mihi detrahis?” inquit:
“a piget a non est” clamabat “tibia tanti.”
Clamanti cutis est summos direpta per artus,
nec quicquam nisi vulnus erat; cruor undique manat,
detectique patent nervi, trepidaeque sine ulla
pelle micant venae; salientia viscera posses
et perlucentes numerare in pectore fibras.
Illum ruricolae, silvarum numina, fauni
et satyri fratres et tunc quoque carus Olympus
et nymphae flerunt, et quisquis montibus illis
lanigerosque greges armentaque bucera pavit.
Fertilis inmaduit madefactaque terra caducas
concepit lacrimas ac venis perbibit imis;
quas ubi fecit aquam, vacuas emisit in auras.
Inde petens rapidum ripis declivibus aequor
Marsya nomen habet, Phrygiae liquidissimus amnis.
Talibus extemplo redit ad praesentia dictis
vulgus et exstinctum cum stirpe Amphiona luget.
Mater in invidia est. Hanc tunc quoque dicitur unus
flesse Pelops, umeroque, suas a pectore postquam
deduxit vestes ebur ostendisse sinistro.
Concolor hic umerus nascendi tempore dextro
corporeusque fuit: manibus mox caesa paternis
membra ferunt iunxisse deos; aliisque repertis,
qui locus est iuguli medius summique lacerti,
defuit. Impositum est non comparentis in usum
partis ebur, factoque Pelops fuit integer illo.
Finitimi proceres coeunt, urbesque propinquae
oravere suos ire ad solacia reges,
Argosque et Sparte Pelopeiadesque Mycenae
et nondum torvae Calydon invisa Dianae
Orchomenosque ferax et nobilis aere Corinthus
Messeneque ferox Patraeque humilesque Cleonae
et Nelea Pylos, neque adhuc Pittheia Troezen,
quaeque urbes aliae bimari clauduntur ab Isthmo
exteriusque sitae bimari spectantur ab Isthmo.
Credere quis posset? solae cessastis Athenae.
Obstitit officio bellum, subvectaque ponto
barbara Mopsopios terrebant agmina muros.
Threicius Tereus haec auxiliaribus armis
fuderat et clarum vincendo nomen habebat.
Quem sibi Pandion opibusque virisque potentem
et genus a magno ducentem forte Gradivo
conubio Procnes iunxit. Non pronuba Iuno,
non Hymenaeus adest, non illi Gratia lecto.
Eumenides tenuere faces de funere raptas,
Eumenides stravere torum, tectoque profanus
incubuit bubo thalamique in culmine sedit.
Hac ave coniuncti Procne Tereusque, parentes
hac ave sunt facti. Gratata est scilicet illis
Thracia, disque ipsi grates egere diemque,
quaque data est claro Pandione nata tyranno,
quaque erat ortus Itys, festum iussere vocari.
Usque adeo latet utilitas. Iam tempora Titan
quinque per autumnos repetiti duxerat anni,
cum blandita viro Procne “si gratia” dixit
“ulla mea est, vel me visendam mitte sorori,
vel soror huc veniat! redituram tempore parvo
promittes socero: magni mihi muneris instar
germanam vidisse dabis.” Iubet ille carinas
in freta deduci veloque et remige portus
Cecropios intrat Piraeaque litora tangit.
Ut primum soceri data copia, dextera dextrae
iungitur, et fausto committitur omine sermo.
Coeperat adventus causam, mandata referre
coniugis et celeres missae spondere recursus:
ecce venit magno dives Philomela paratu,
divitior forma: quales audire solemus
naidas et dryadas mediis incedere silvis,
si modo des illis cultus similesque paratus.
Non secus exarsit conspecta virgine Tereus,
quam siquis canis ignem supponat aristis,
aut frondem positasque cremet faenilibus herbas.
Digna quidem facies: sed et hunc innata libido
exstimulat, pronumque genus regionibus illis
in venerem est: flagrat vitio gentisque suoque.
Impetus est illi comitum corrumpere curam
nutricisque fidem, nec non ingentibus ipsam
sollicitare datis totumque impendere regnum,
aut rapere et saevo raptam defendere bello—,
et nihil est quod non effreno captus amore
ausit nec capiunt inclusas pectora flammas.
Iamque moras male fert cupidoque revertitur ore
ad mandata Procnes, et agit sua vota sub illa.
Facundum faciebat amor: quotiensque rogabat
ulterius iusto Procnen ita velle ferebat.
Addidit et lacrimas, tamquam mandasset et illas.
Pro superi, quantum mortalia pectora caecae
noctis habent! ipso sceleris molimine Tereus
creditur esse pius laudemque a crimine sumit.
Quid quod idem Philomela cupit patriosque lacertis
blanda tenens umeros, ut eat visura sororem,
perque suam contraque suam petit ipsa salutem.
Spectat eam Tereus praecontrectatque videndo
osculaque et collo circumdata bracchia cernens
omnia pro stimulis facibusque ciboque furoris
accipit; et quotiens amplectitur illa parentem,
esse parens vellet: neque enim minus impius esset.
Vincitur ambarum genitor prece. Gaudet agitque
illa patri grates et successisse duabus
id putat infelix, quod erit lugubre duabus.
Iam labor exiguus Phoebo restabat, equique
pulsabant pedibus spatium declivis Olympi:
regales epulae mensis et Bacchus in auro
ponitur; hinc placido dantur sua corpora somno.
At rex Odrysius, quamvis secessit, in illa
aestuat, et, repetens faciem motusque manusque,
qualia vult fingit quae nondum vidit, et ignes
ipse suos nutrit, cura removente soporem.
Lux erat, et generi dextram complexus euntis
Pandion comitem lacrimis commendat obortis:
“Hanc ego, care gener, quoniam pia causa coegit
et voluere ambae, voluisti tu quoque, Tereu,
do tibi, perque fidem cognataque pectora supplex,
per superos oro, patrio ut tuearis amore
et mihi sollicitae lenimen dulce senectae
quam primum (omnis erit nobis mora longa) remittas.
Tu quoque quam primum (satis est procul esse sororem)
si pietas ulla est, ad me, Philomela, redito.”
Mandabat pariterque suae dabat oscula natae,
et lacrimae mites inter mandata cadebant.
Utque fide pignus dextras utriusque poposcit
inter seque datas iunxit natamque nepotemque
absentes pro se memori rogat ore salutent;
supremumque vale pleno singultibus ore
vix dixit timuitque suae praesagia mentis.
Ut semel imposita est pictae Philomela carinae,
admotumque fretum remis tellusque repulsa est,
“vicimus” exclamat, “mecum mea vota feruntur”
exsultatque et vix animo sua gaudia differt
barbarus et nusquam lumen detorquet ab illa,
non aliter, quam cum pedibus praedator obuncis
deposuit nido leporem Iovis ales in alto:
nulla fuga est capto, spectat sua praemia raptor.
Iamque iter effectum, iamque in sua litora fessis
puppibus exierant, cum rex Pandione natam
in stabula alta trahit, silvis obscura vetustis,
atque ibi pallentem trepidamque et cuncta timentem
et iam cum lacrimis, ubi sit germana, rogantem
includit: fassusque nefas et virginem et unam
vi superat frustra clamato saepe parente,
saepe sorore sua, magnis super omnia divis.
Illa tremit velut agna pavens, quae saucia cani
ore excussa lupi nondum sibi tuta videtur,
utque columba suo madefactis sanguine plumis
horret adhuc avidosque timet, quibus haeserat, ungues.
Mox ubi mens rediit, passos laniata capillos,
lugenti similis, caesis plangore lacertis,
intendens palmas “o diris barbare factis,
o crudelis” ait ‘nec te mandata parentis
cum lacrimis movere piis nec cura sororis
nec mea virginitas nec coniugialia iura!
Omnia turbasti: paelex ego facta sororis,
tu geminus coniunx, hostis mihi debita Procne.
Quin animam hanc, ne quod facinus tibi, perfide, restet,
eripis? atque utinam fecisses ante nefandos
concubitus vacuas habuissem criminis umbras.
Si tamen haec superi cernunt, si numina divum
sunt aliquid, si non perierunt omnia mecum,
quandocumque mihi poenas dabis. Ipsa pudore
proiecto tua facta loquar. Si copia detur,
in populos veniam; si silvis clausa tenebor,
implebo silvas et conscia saxa movebo:
audiet haec aether, et si deus ullus in illo est.”
Talibus ira feri postquam commota tyranni
nec minor hac metus est, causa stimulatus utraque
quo fuit accinctus, vagina liberat ensem
arreptamque coma flexis post terga lacertis
vincla pati cogit. Iugulum Philomela parabat
spemque suae mortis viso conceperat ense:
ille indignantem et nomen patris usque vocantem
luctantemque loqui comprensam forcipe linguam
abstulit ense fero. Radix micat ultima linguae,
ipsa iacet terraeque tremens inmurmurat atrae;
utque salire solet mutilatae cauda colubrae,
palpitat et moriens dominae vestigia quaerit.
Hoc quoque post facinus (vix ausim credere) fertur
saepe sua lacerum repetisse libidine corpus.
Sustinet ad Procnen post talia facta reverti.
Coniuge quae viso germanam quaerit: at ille
dat gemitus fictos commentaque funera narrat,
et lacrimae fecere fidem. Velamima Procne
deripit ex umeris auro fulgentia lato
induiturque atras vestes et inane sepulcrum
constituit falsisque piacula manibus infert
et luget non sic lugendae fata sororis.
Signa deus bis sex acto lustraverat anno.
Quid faciat Philomela? fugam custodia claudit,
structa rigent solido stabulorum moenia saxo,
os mutum facti caret indice. Grande doloris
ingenium est, miserisque venit sollertia rebus.
Stamina barbarica suspendit callida tela
purpureasque notas filis intexuit albis,
indicium sceleris; perfectaque tradidit uni,
utque ferat dominae gestu rogat: illa rogata
pertulit ad Procnen, nec scit, quid tradat in illis.
Evolvit vestes saevi matrona tyranni
fortunaeque suae carmen miserabile legit
et (mirum potuisse) silet. Dolor ora repressit,
verbaque quaerenti satis indignantia linguae
defuerunt; nec flere vacat, sed fasque nefasque
confusura ruit, poenaeque in imagine tota est.
Tempus erat, quo sacra solent trieterica Bacchi
Sithoniae celebrare nurus: nox conscia sacris.
Nocte sonat Rhodope tinnitibus aeris acuti,
nocte sua est egressa domo regina deique
ritibus instruitur furialiaque accipit arma.
Vite caput tegitur, lateri cervina sinistro
vellera dependent, umero levis incubat hasta.
Concita per silvas turba comitante suarum
terribilis Procne furiisque agitata doloris,
Bacche, tuas simulat. Venit ad stabula avia tandem
exululatque euhoeque sonat portasque refringit
germanamque rapit; raptaeque insignia Bacchi
induit et vultus hederarum frondibus abdit
attonitamque trahens intra sua moenia ducit.
Ut sensit tetigisse domum Philomela nefandam,
horruit infelix totoque expalluit ore.
Nacta locum Procne sacrorum pignera demit
oraque develat miserae pudibunda sororis
amplexumque petit. Sed non attollere contra
sustinet haec oculos, paelex sibi visa sororis,
deiectoque in humum vultu iurare volenti
testarique deos, per vim sibi dedecus illud
illatum, pro voce manus fuit. Ardet et iram
non capit ipsa suam Procne; fletumque sororis
corripiens “non est lacrimis hoc” inquit “agendum,
sed ferro, sed si quid habes, quod vincere ferrum
possit. In omne nefas ego me, germana, paravi.
Aut ego, cum facibus regalia tecta cremabo,
artificem mediis inmittam Terea flammis,
aut linguam, aut oculos et quae tibi membra pudorem
abstulerunt, ferro rapiam, aut per vulnera mille
sontem animam expellam. Magnum quodcumque paravi:
quid sit, adhuc dubito.” Peragit dum talia Procne,
ad matrem veniebat Itys. Quid possit, ab illo
admonita est: oculisque tuens inmitibus “a quam
es similis patri” dixit. Nec plura locuta
triste parat facinus tacitaque exaestuat ira.
Ut tamen accessit natus matrique salutem
attulit et parvis adduxit colla lacertis
mixtaque blanditiis puerilibus oscula iunxit,
mota quidem est genetrix infractaque constitit ira
invitique oculi lacrimis maduere coactis:
sed simul ex nimia mentem pietate labare
sensit, ab hoc iterum est ad vultus versa sororis
inque vicem spectans ambos “cur admovet” inquit
“alter blanditias, rapta silet altera lingua?
Quam vocat hic matrem, cur non vocat illa sororem?
Cui sis nupta, vide, Pandione nata, marito.
Degeneras: scelus est pietas in coniuge Tereo.”
Nec mora, traxit Ityn, veluti Gangetica cervae
lactentem fetum per silvas tigris opacas.
Utque domus altae partem tenuere remotam,
tendentemque manus et iam sua fata videntem
et “mater, mater” clamantem et colla petentem
ense ferit Procne, lateri qua pectus adhaeret,
nec vultum vertit. Satis illi ad fata vel unum
vulnus erat: iugulum ferro Philomela resolvit.
Vivaque adhuc animaeque aliquid retinentia membra
dilaniant. Pars inde cavis exsultat aenis,
pars veribus stridunt: manant penetralia tabo.
His adhibet coniunx ignarum Terea mensis
et patrii moris sacrum mentita, quod uni
fas sit adire viro, comites famulosque removit.
Ipse sedens solio Tereus sublimis avito
vescitur inque suam sua viscera congerit alvum.
Tantaque nox animi est, “Ityn huc accersite” dixit.
Dissimulare nequit crudelia gaudia Procne,
iamque suae cupiens exsistere nuntia cladis,
“intus habes, quem poscis” ait. Circumspicit ille
atque ubi sit quaerit. Quaerenti iterumque vocanti,
sicut erat sparsis furiali caede capillis,
prosiluit Ityosque caput Philomela cruentum
misit in ora patris: nec tempore maluit ullo
posse loqui et mentis testari gaudia dictis.
Thracius ingenti mensas clamore repellit
vipereasque ciet Stygia de valle sorores;
et modo, si posset reserato pectore diras
egerere inde dapes inmersaque viscera gestit,
flet modo seque vocat bustum miserabile nati,
nunc sequitur nudo genitas Pandione ferro.
Corpora Cecropidum pennis pendere putares:
pendebant pennis. Quarum petit altera silvas,
altera tecta subit; neque adhuc de pectore caedis
excessere notae, signataque sanguine pluma est.
Ille dolore suo poenaeque cupidine velox
vertitur in volucrem, cui stant in vertice cristae;
prominet inmodicum pro longa cuspide rostrum:
nomen epops volucri, facies armata videtur.
Hic dolor ante diem longaeque extrema senectae
tempora Tartareas Pandiona misit ad umbras.
Sceptra loci rerumque capit moderamen Erechtheus,
iustitia dubium validisne potentior armis.
Quattuor ille quidem iuvenes totidemque crearat
femineae sortis: sed erat par forma duarum.
E quibus Aeolides Cephalus te coniuge felix,
Procri, fuit; Boreae Tereus Thracesque nocebant,
dilectaque diu caruit deus Orithyia,
dum rogat et precibus mavult quam viribus uti.
Ast ubi blanditiis agitur nihil, horridus ira,
quae solita est illi nimiumque domestica vento,
“et merito!” dixit: “quid enim mea tela reliqui,
saevitiam et vires iramque animosque minaces,
admovique preces, quarum me dedecet usus?
Apta mihi vis est: vi tristia nubila pello,
vi freta concutio nodosaque robora verto
induroque nives et terras grandine pulso.
Idem ego cum fratres caelo sum nactus aperto
(nam mihi campus is est), tanto molimine luctor,
ut medius nostris concursibus insonet aether
exsiliantque cavis elisi nubibus ignes.
Idem ego cum subii convexa foramina terrae
supposuique ferox imis mea terga cavernis,
sollicito manes totumque tremoribus orbem.
Hac ope debueram thalamos petiisse, socerque
non orandus erat, vi sed faciendus Erechtheus.”
Haec Boreas aut his non inferiora locutus
excussit pennas: quarum iactatibus omnis
adflata est tellus latumque perhorruit aequor.
Pulvereamque trahens per summa cacumina pallam
verrit humum pavidamque metu caligine tectus
Orithyian amans fulvis amplectitur alis.
Dum volat, arserunt agitati fortius ignes.
Nec prius aerii cursus suppressit habenas,
quam Ciconum tenuit populos et moenia raptor.
Illic et gelidi coniunx Actaea tyranni
et genetrix facta est, partus enixa gemellos,
cetera qui matris, pennas genitoris haberent.
Non tamen has una memorant cum corpore natas,
barbaque dum rutilis aberat subnixa capillis,
implumes Calaisque puer Zetesque fuerunt.
Mox pariter pennae ritu coepere volucrum
cingere utrumque latus, pariter flavescere malae.
Ergo ubi concessit tempus puerile iuventae,
vellera cum Minyis nitido radiantia villo
per mare non notum prima petiere carina.
Iamque fretum Minyae Pagasaea puppe secabant,
perpetuaque trahens inopem sub nocte senectam
Phineus visus erat, iuvenesque Aquilone creati
virgineas volucres miseri senis ore fugarant,
multaque perpessi claro sub Iasone tandem
contigerant rapidas limosi Phasidos undas.
Dumque adeunt regem Phrixeaque vellera poscunt
lexque datur Minyis magnorum horrenda laborum,
concipit interea validos Aeetias ignes
et luctata diu, postquam ratione furorem
vincere non poterat, “frustra Medea, repugnas:
nescio quis deus obstat” ait; “mirumque, nisi hoc est,
aut aliquid certe simile huic, quod amare vocatur.
Nam cur iussa patris nimium mihi dura videntur?
Sunt quoque dura nimis. Cur, quem modo denique vidi,
ne pereat, timeo? quae tanti causa timoris?
Excute virgineo conceptas pectore flammas,
si potes, infelix! — Si possem, sanior essem.
Sed trahit invitam nova vis, aliudque cupido,
mens aliud suadet. Video meliora proboque,
deteriora sequor. Quid in hospite, regia virgo,
ureris et thalamos alieni concipis orbis?
Haec quoque terra potest, quod ames, dare. Vivat an ille
occidat, in dis est. Vivat tamen! idque precari
vel sine amore licet: quid enim commisit Iason?
Quem, nisi crudelem, non tangat Iasonis aetas
et genus et virtus? Quem non, ut cetera desint,
ore movere potest? Certe mea pectora movit.
At nisi opem tulero, taurorum adflabitur ore
concurretque suae segeti, tellure creatis
hostibus, aut avido dabitur fera praeda draconi.
Hoc ego si patiar, tum me de tigride natam,
tum ferrum et scopulos gestare in corde fatebor.
Cur non et specto pereuntem oculosque videndo
conscelero? Cur non tauros exhortor in illum
terrigenasque feros insopitumque draconem?
Di meliora velint. Quamquam non ista precanda,
sed facienda mihi. — Prodamne ego regna parentis,
atque ope nescio quis servabitur advena nostra,
ut per me sospes sine me det lintea ventis
virque sit alterius, poenae Medea relinquar?
Si facere hoc aliamve potest praeponere nobis,
occidat ingratus. Sed non is vultus in illo,
non ea nobilitas animo est, ea gratia formae,
ut timeam fraudem meritique oblivia nostri.
Et dabit ante fidem, cogamque in foedera testes
esse deos. Quid tuta times? accingere et omnem
pelle moram: tibi se semper debebit Iason,
te face sollemni iunget sibi, perque Pelasgas
servatrix urbes matrum celebrabere turba.
Ergo ego germanam fratremque patremque deosque
et natale solum, ventis ablata, relinquam?
Nempe pater saevus, nempe est mea barbara tellus,
frater adhuc infans: stant mecum vota sororis,
maximus intra me deus est. Non magna relinquam,
magna sequar: titulum servatae pubis Achivae
notitiamque loci melioris et oppida, quorum
hic quoque fama viget, cultusque artesque locorum;
quemque ego cum rebus, quas totus possidet orbis,
Aesoniden mutasse velim; quo coniuge felix
et dis cara ferar et vertice sidera tangam.
Quid, quod nescio qui mediis concurrere in undis
dicuntur montes, ratibusque inimica Charybdis
nunc sorbere fretum, nunc reddere, cinctaque saevis
Scylla rapax canibus Siculo latrare profundo?
Nempe tenens, quod amo, gremioque in Iasonis haerens
per freta longa ferar: nihil illum amplexa verebor
aut, siquid metuam, metuam de coniuge solo. —
Coniugiumne vocas speciosaque nomina culpae
imponis, Medea, tuae? Quin adspice, quantum
adgrediare nefas, et, dum licet, effuge crimen.”
Dixit, et ante oculos rectum pietasque pudorque
constiterant, et victa dabat iam terga Cupido.
Ibat ad antiquas Hecates Perseidos aras,
quas nemus umbrosum secretaque silva tegebat.
Et iam fortis erat pulsusque resederat ardor,
cum videt Aesoniden exstinctaque flamma reluxit.
Erubuere genae, totoque recanduit ore,
utque solet ventis alimenta adsumere quaeque
parva sub inducta latuit scintilla favilla
crescere et in veteres agitata resurgere vires,
sic iam lentus amor, iam quem languere putares,
ut vidit iuvenem, specie praesentis inarsit.
Et casu solito formosior Aesone natus
illa luce fuit: posses ignoscere amanti.
Spectat et in vultu veluti tum denique viso
lumina fixa tenet nec se mortalia demens
ora videre putat, nec se declinat ab illo.
Ut vero coepitque loqui dextramque prehendit
hospes et auxilium submissa voce rogavit
promisitque torum, lacrimis ait illa profusis:
“Quid faciam, video (non ignorantia veri
decipiet, sed amor): servabere munere nostro;
servatus promissa dato.” Per sacra triformis
ille deae, lucoque foret quod numen in illo,
perque patrem soceri cernentem cuncta futuri
eventusque suos et tanta pericula iurat.
Creditus accepit cantatas protinus herbas
edidicitque usum, laetusque in tecta recessit.
Postera depulerat stellas aurora micantes:
conveniunt populi sacrum Mavortis in arvum
consistuntque iugis. Medio rex ipse resedit
agmine purpureus sceptroque insignis eburno.
Ecce adamanteis Vulcanum naribus efflant
aeripedes tauri, tactaeque vaporibus herbae
ardent; utque solent pleni resonare camini,
aut ubi terrena silices fornace soluti
concipiunt ignem liquidarum adspergine aquarum,
pectora sic intus clausas volventia flammas
gutturaque usta sonant. Tamen illis Aesone natus
obvius it. Vertere truces venientis ad ora
terribiles vultus praefixaque cornua ferro,
pulvereumque solum pede pulsavere bisulco
fumificisque locum mugitibus impleverant.
Deriguere metu Minyae: subit ille, nec ignes
sentit anhelatos (tantum medicamina possunt),
pendulaque audaci mulcet palearia dextra,
suppositosque iugo pondus grave cogit aratri
ducere et insuetum ferro proscindere campum.
Mirantur Colchi, Minyae clamoribus augent
adiciuntque animos. Galea tum sumit aena
vipereos dentes et aratos spargit in agros.
Semina mollit humus valido praetincta veneno,
et crescunt fiuntque sati nova corpora dentes.
Utque hominis speciem materna sumit in alvo
perque suos intus numeros componitur infans,
nec nisi maturus communes exit in auras,
sic ubi visceribus gravidae telluris imago
effecta est hominis, feto consurgit in arvo,
quodque magis mirum est, simul edita concutit arma.
Quos ubi viderunt praeacutae cuspidis hastas
in caput Haemonii iuvenis torquere parantes,
demisere metu vultumque animumque Pelasgi.
Ipsa quoque extimuit, quae tutum fecerat illum;
utque peti vidit iuvenem tot ab hostibus unum,
palluit et subito sine sanguine frigida sedit;
neve parum valeant a se data gramina, carmen
auxiliare canit secretasque advocat artes.
Ille gravem medios silicem iaculatus in hostes
a se depulsum Martem convertit in ipsos.
Terrigenae pereunt per mutua vulnera fratres
civilique cadunt acie. Gratantur Achivi
victoremque tenent avidisque amplexibus haerent.
Tu quoque victorem complecti, barbara, velles:
[obstitit incepto pudor. At complexa fuisses]
sed te, ne faceres, tenuit reverentia famae.
Quod licet, adfectu tacito laetaris agisque
carminibus grates et dis auctoribus horum.
Pervigilem superest herbis sopire draconem,
qui crista linguisque tribus praesignis et uncis
dentibus horrendus custos erat arboris aureae.
Hunc postquam sparsit Lethaei gramine suci
verbaque ter dixit placidos facientia somnos,
quae mare turbatum, quae concita flumina sistunt,
somnus in ignotos oculos sibi venit, et auro
heros Aesonius potitur spolioque superbus
muneris auctorem secum, spolia altera, portans
victor Iolciacos tetigit cum coniuge portus.
Haemoniae matres pro gnatis dona receptis
grandaevique ferunt patres congestaque flamma
tura liquefaciunt, inductaque cornibus aurum
victima vota cadit. Sed abest gratantibus Aeson,
iam propior leto fessusque senilibus annis.
Cum sic Aesonides: “O cui debere salutem
confiteor, coniunx, quamquam mihi cuncta dedisti
excessitque fidem meritorum summa tuorum,
si tamen hoc possunt (quid enim non carmina possunt?),
deme meis annis et demptos adde parenti.”
Nec tenuit lacrimas. Mota est pietate rogantis,
dissimilemque animum subiit Aeeta relictus.
Nec tamen adfectus tales confessa “quod” inquit
“excidit ore tuo, coniunx, scelus? ergo ego cuiquam
posse tuae videor spatium transcribere vitae?
Nec sinat hoc Hecate, nec tu petis aequa. Sed isto,
quod petis, experiar maius dare munus Iason.
Arte mea soceri longum temptabimus aevum,
non annis renovare tuis: modo diva triformis
adiuvet et praesens ingentibus adnuat ausis.”
Tres aberant noctes, ut cornua tota coirent
efficerentque orbem. Postquam plenissima fulsit
et solida terras spectavit imagine luna,
egreditur tectis vestes induta recinctas,
nuda pedem, nudos umeris infusa capillos,
fertque vagos mediae per muta silentia noctis
incomitata gradus. Homines volucresque ferasque
solverat alta quies: nullo cum murmure saepes,
inmotaeque silent frondes, silet umidus aer;
sidera sola micant. Ad quae sua bracchia tendens
ter se convertit, ter sumptis flumine crinem
inroravit aquis ternisque ululatibus ora
solvit et, in dura submisso poplite terra,
“Nox” ait “arcanis fidissima, quaeque diurnis
aurea cum luna succeditis ignibus astra,
tuque triceps Hecate, quae coeptis conscia nostris
adiutrixque venis cantusque artisque magorum,
quaeque magos, Tellus, pollentibus instruis herbis,
auraeque et venti montesque amnesque lacusque
dique omnes nemorum, dique omnes noctis adeste.
Quorum ope, cum volui, ripis mirantibus amnes
in fontes rediere suos, concussaque sisto,
stantia concutio cantu freta, nubila pello
nubilaque induco, ventos abigoque vocoque,
vipereas rumpo verbis et carmine fauces,
vivaque saxa sua convulsaque robora terra
et silvas moveo, iubeoque tremescere montes
et mugire solum manesque exire sepulcris.
Te quoque, Luna, traho, quamvis Temesaea labores
aera tuos minuant; currus quoque carmine nostro
pallet avi, pallet nostris Aurora venenis.
Vos mihi taurorum flammas hebetastis et unco
impatiens oneris collum pressistis aratro,
vos serpentigenis in se fera bella dedistis
custodemque rudem somno sopistis et aurum
vindice decepto Graias misistis in urbes.
Nunc opus est sucis, per quos renovata senectus
in florem redeat primosque reconligat annos.
Et dabitis. Neque enim micuerunt sidera frustra,
nec frustra volucrum tractus cervice draconum
currus adest.” Aderat demissus ab aethere currus.
Quo simul adscendit frenataque colla draconum
permulsit manibusque leves agitavit habenas,
sublimis rapitur subiectaque Thessala Tempe
despicit et Threces regionibus applicat angues:
et quasque Ossa tulit quasque altus Pelion herbas
Othrysque Pindusque et Pindo maior Olympus
perspicit, et placitas partim radice revellit,
partim succidit curvamine falcis aenae.
Multa quoque Apidani placuerunt gramina ripis,
multa quoque Amphrysi neque eras inmunis, Enipeu;
nec non Peneos, nec non Spercheides undae
contribuere aliquid iuncosaque litora Boebes.
Carpsit et Euboica vivax Anthedone gramen,
nondum mutato vulgatum corpore Glauci.
Et iam nona dies curru pennisque draconum
nonaque nox omnes lustrantem viderat agros,
cum rediit. Neque erant tacti, nisi odore, dracones,
et tamen annosae pellem posuere senectae.
Constitit adveniens citra limenque foresque
et tantum caelo tegitur refugitque viriles
contactus statuitque aras de caespite binas,
dexteriore Hecates, ast laeva parte Iuventae.
Has ubi verbenis silvaque incinxit agresti.
haud procul egesta scrobibus tellure duabus
sacra facit cultrosque in guttura velleris atri
conicit et patulas perfundit sanguine fossas.
Tum super invergens liquidi carchesia vini
alteraque invergens tepidi carchesia lactis
verba simul fudit terrenaque numina civit
umbrarumque rogat rapta cum coniuge regem,
ne properent artus anima fraudare senili.
Quos ubi placavit precibusque et murmure longo,
Aesonis effetum proferri corpus ad auras
iussit et in plenos resolutum carmine somnos,
exanimi similem, stratis porrexit in herbis.
Hinc procul Aesoniden, procul hinc iubet ire ministros
et monet arcanis oculos removere profanos.
Diffugiunt iussi. Passis Medea capillis
bacchantum ritu, flagrantes circuit aras
multifidasque faces in fossa sanguinis atra
tingit et infectas geminis accendit in aris
terque senem flamma, ter aqua, ter sulphure lustrat.
Interea validum posito medicamen aeno
fervet et exsultat spumisque tumentibus albet.
Illic Haemonia radices valle resectas
seminaque floresque et sucos incoquit atros.
Adicit extremo lapides oriente petitos
et quas Oceani refluum mare lavit harenas,
addit et exceptas luna pernocte pruinas
et strigis infames ipsis cum carnibus alas
inque virum soliti vultus mutare ferinos
ambigui prosecta lupi; nec defuit illis
squamea Cinyphii tenuis membrana chelydri
vivacisque iecur cervi; quibus insuper addit
ora caputque novem cornicis saecula passae.
His et mille aliis postquam sine nomine rebus
propositum instruxit mortali barbara maius
arenti ramo iampridem mitis olivae
omnia confudit summisque inmiscuit ima.
Ecce vetus calido versatus stipes aeno
fit viridis primo, nec longo tempore frondes
induit et subito gravidis oneratur olivis.
At quacumque cavis spumas eiecit aenis
ignis et in terram guttae cecidere calentes,
vernat humus, floresque et mollia pabula surgunt.
Quae simul ac vidit, stricto Medea recludit
ense senis iugulum, veteremque exire cruorem
passa, replet sucis. Quos postquam combibit Aeson
aut ore acceptos aut vulnere, barba comaeque
canitie posita nigrum rapuere colorem,
pulsa fugit macies, abeunt pallorque situsque,
adiectoque cavae supplentur corpore rugae,
membraque luxuriant. Aeson miratur et olim
ante quater denos hunc se reminiscitur annos.
Viderat ex alto tanti miracula monstri
Liber, et admonitus iuvenes nutricibus annos
posse suis reddi, capit hoc a Colchide munus.
Neve doli cessent, odium cum coniuge falsum
Phasias adsimulat Peliaeque ad limina supplex
confugit. Atque illam, quoniam gravis ipse senecta est,
excipiunt natae. Quas tempore callida parvo
Colchis amicitiae mendacis imagine cepit.
Dumque refert inter meritorum maxima, demptos
Aesonis esse situs, atque hac in parte moratur,
spes est virginibus Pelia subiecta creatis
arte suum parili revirescere posse parentem.
Idque petunt pretiumque iubent sine fine pacisci.
Illa brevi spatio silet et dubitare videtur
suspenditque animos ficta gravitate rogantes.
Mox ubi pollicita est, “quo sit fiducia maior
muneris huius” ait, “qui vestri maximus aevo est
dux gregis inter oves, agnus medicamine fiet.”
Protinus innumeris effetus laniger annis
attrahitur flexo circum cava tempora cornu.
Cuius ut Haemonio marcentia guttura cultro
fodit et exiguo maculavit sanguine ferrum,
membra simul pecudis validosque venefica sucos
mergit in aere cavo: minuunt en corporis artus
cornuaque exurunt nec non cum cornibus annos,
et tener auditur medio balatus aeno.
Nec mora, balatum mirantibus exsilit agnus
lascivitque fuga lactantiaque ubera quaerit.
Obstipuere satae Pelia: promissaque postquam
exhibuere fidem, tum vero impensius instant.
Ter iuga Phoebus equis in Hibero flumine mersis
dempserat et quarta radiantia nocte micabant
sidera, cum rapido fallax Aeetias igni
imponit purum laticem et sine viribus herbas.
Iamque neci similis resoluto corpore regem
et cum rege suo custodes somnus habebat,
quem dederant cantus magicaeque potentia linguae:
intrarant iussae cum Colchide limina natae
ambierantque torum. “Quid nunc dubitatis inertes?
Stringite” ait “gladios veteremque haurite cruorem,
ut repleam vacuas iuvenali sanguine venas.
In manibus vestris vita est aetasque parentis:
si pietas ulla est nec spes agitatis inanes,
officium praestate patri telisque senectam
exigite et saniem coniecto emittite ferro.”
His, ut quaeque pia est, hortatibus impia prima est,
et ne sit scelerata, facit scelus. Haud tamen ictus
ulla suos spectare potest, oculosque reflectunt
caecaque dant saevis aversae vulnera dextris.
Ille, cruore fluens, cubito tamen adlevat artus
semilacerque toro temptat consurgere et inter
tot medius gladios pallentia bracchia tendens
“quid facitis, gnatae? quis vos in fata parentis
armat?” ait. Cecidere illis animique manusque.
Plura locuturo cum verbis guttura Colchis
abstulit et calidis laniatum mersit in undis.
Quod nisi pennatis serpentibus isset in auras,
non exempta foret poenae. Fugit alta superque
Pelion umbrosum, Philyreia tecta, superque
Othryn et eventu veteris loca nota Cerambi.
Hic ope nympharum sublatus in aera pennis,
cum gravis infuso tellus foret obruta ponto,
Deucalioneas effugit inobrutus undas.
Aeoliam Pitanen a laeva parte relinquit
factaque de saxo longi simulacra draconis,
Idaeumque nemus, quo nati furta, iuvencum
occuluit Liber falsi sub imagine cervi,
quaque pater Corythi parva tumulatus harena est,
et quos Maera novo latratu terruit agros,
Eurypylique urbem, qua Coae cornua matres
gesserunt tum cum discederet Herculis agmen
Phoebeamque Rhodon et Ialysios Telchinas,
quorum oculos ipso vitiantes omnia visu
Iuppiter exosus fraternis subdidit undis.
Transit et antiquae Cartheia moenia Ceae,
qua pater Alcidamas placidam de corpore natae
miraturus erat nasci potuisse columbam.
Inde lacus Hyries videt et Cycneia tempe,
quae subitus celebravit olor. Nam Phyllius illic
imperio pueri volucresque ferumque leonem
tradiderat domitos; taurum quoque vincere iussus
vicerat, et spreto totiens iratus amore
praemia poscenti taurum suprema negabat.
Ille indignatus “cupies dare” dixit et alto
desiluit saxo. Cuncti cecidisse putabant:
factus olor niveis pendebat in aere pennis.
At genetrix Hyrie, servatum nescia, flendo
delicuit stagnumque suo de nomine fecit.
Adiacet his Pleuron, in qua trepidantibus alis
Ophias effugit natorum vulnera Combe.
Inde Calaureae Letoidos adspicit arva,
in volucrem versi cum coniuge conscia regis.
Dextera Cyllene est, in qua cum matre Menephron
concubiturus erat saevarum more ferarum
Cephison procul hinc deflentem fata nepotis
respicit, in tumidam phocen ab Apolline versi,
Eumelique domum lugentis in aere natum.
Tandem vipereis Ephyren Pirenida pennis
contigit. Hic aevo veteres mortalia primo
corpora vulgarunt pluvialibus edita fungis.
Sed postquam Colchis arsit nova nupta venenis,
flagrantemque domum regis mare vidit utrumque,
sanguine natorum perfunditur impius ensis, 
ultaque se male mater Iasonis effugit arma.
Hinc Titaniacis ablata draconibus intrat
Palladias arces, quae te, iustissima Phene,
teque, senex Peripha, pariter videre volantes
innixamque novis neptem Polypemonis alis.
Excipit hanc Aegeus, facto dammandus in uno;
nec satis hospitium est: thalami quoque foedere iungit.
Iamque aderat Theseus, proles ignara parenti,
et virtute sua bimarem pacaverat Isthmon.
Huius in exitium miscet Medea quod olim
attulerat secum Scythicis aconiton ab oris.
Illud Echidneae memorant e dentibus ortum
esse canis. Specus est tenebroso caecus hiatu,
est via declivis, per quam Tirynthius heros
restantem contraque diem radiosque micantes
obliquantem oculos nexis adamante catenis
Cerberon abstraxit; rabida qui concitus ira
implevit pariter ternis latratibus auras
et sparsit virides spumis albentibus agros.
Has concresse putant nactasque alimenta feracis
fecundique soli vires cepisse nocendi.
Quae quia nascuntur dura vivacia caute,
agrestes aconita vocant. Ea coniugis astu
ipse parens Aegeus nato porrexit ut hosti.
Sumpserat ignara Theseus data pocula dextra,
cum pater in capulo gladii cognovit eburno
signa sui generis facinusque excussit ab ore.
Effugit illa necem nebulis per carmina motis.
At genitor, quamquam laetatur sospite nato,
attonitus tamen est ingens discrimine parvo
committi potuisse nefas. Fovet ignibus aras
muneribusque deos implet, feriuntque secures
colla torosa boum vinctorum corpora vittis.
Nullus Erechthidis fertur celebratior illo
inluxisse dies. Agitant convivia patres
et medium vulgus, nec non et carmina, vino
ingenium faciente, canunt: “Te, maxime Theseu,
mirata est Marathon Cretaei sanguine tauri;
quodque suis securus arat Cromyona colonus,
munus opusque tuum est. Tellus Epidauria per te
clavigeram vidit Vulcani occumbere prolem,
vidit et inmitem Cephisias ora Procrusten,
Cercyonis letum vidit Cerealis Eleusin.
Occidit ille Sinis, magnis male viribus usus,
qui poterat curvare trabes et agebat ab alto
ad terram late sparsuras corpora pinus.
Tutus ad Alcathoen, Lelegeia moenia, limes
composito Scirone patet, sparsisque latronis
terra negat sedem, sedem negat ossibus unda;
quae iactata diu fertur durasse vetustas
in scopulos: scopulis nomen Scironis inhaeret.
Si titulos annosque tuos numerare velimus,
facta premant annos. Pro te, fortissime, vota
publica suscipimus, Bacchi tibi sumimus haustus.”
Consonat adsensu populi precibusque faventum
regia, nec tota tristis locus ullus in urbe est.
Nec tamen (usque adeo nulla est sincera voluptas,
sollicitumque aliquid laetis intervenit) Aegeus
gaudia percepit nato secura recepto.
Bella parat Minos. Qui quamquam milite, quamquam
classe valet, patria tamen est firmissimus ira
Androgeique necem iustis ulciscitur armis.
Ante tamen bello vires adquirit amicas,
quaque potens habitus, volucri freta classe pererrat.
Hinc Anaphen sibi iungit et Astypaleia regna,
promissis Anaphen, regna Astypaleia bello;
hinc humilem Myconum cretosaque rura Cimoli
florentemque thymo Cythnum parvamque Seriphon
marmoreamque Paron, quaque impia prodidit Arnen
Sithonis (accepto, quod avara poposcerat, auro
mutata est in avem, quae nunc quoque diligit aurum,
nigra pedes, nigris velata monedula pennis).
At non Oliaros Didymaeque et Tenos et Andros
et Gyaros nitidaeque ferax Peparethos olivae
Gnosiacas iuvere rates. Latere inde sinistro
Oenopiam Minos petit, Aeacideia regna:
Oenopiam veteres appellavere, sed ipse
Aeacus Aeginam genetricis nomine dixit.
Turba ruit tantaeque virum cognoscere famae
expetit. Occurrunt illi Telamonque, minorque
quam Telamon Peleus, et proles tertia Phocus.
Ipse quoque egreditur tardus gravitate senili
Aeacus, et quae sit veniendi causa requirit.
Admonitus patrii luctus suspirat et illi
dicta refert rector populorum talia centum:
“Arma iuves oro pro gnato sumpta piaeque
pars sis militiae; tumulo solacia posco.”
Huic Asopiades “petis inrita” dixit “et urbi
non facienda meae: neque enim coniunctior ulla
Cecropidis hac est tellus: ea foedera nobis.”
Tristis abit “stabunt” que “tibi tua foedera magno”
dixit et utilius bellum putat esse minari
quam gerere atque suas ibi praeconsumere vires.
Classis ab Oenopiis etiamnum Lyctia muris
spectari poterat, cum pleno concita velo
Attica puppis adest in portusque intrat amicos,
quae Cephalum patriaeque simul mandata ferebat.
Aeacidae longo iuvenes post tempore visum
agnovere tamen Cephalum dextrasque dedere
inque patris duxere domum. Spectabilis heros
et veteris retinens etiamnum pignera formae
ingreditur ramumque tenens popularis olivae
a dextra laevaque duos aetate minores
maior habet, Clyton et Buten, Pallante creatos.
Postquam congressus primi sua verba tulerunt,
Cecropidae Cephalus peragit mandata rogatque
auxilium foedusque refert et iura parentum
imperiumque peti totius Achaidos addit.
Sic ubi mandatam iuvit facundia causam,
Aeacus, in capulo sceptri nitente sinistra,
“ne petite auxilium, sed sumite”, dixit “Athenae;
nec dubie vires, quas haec habet insula, vestras
ducite; et omnia habet (rerum status iste mearum).
Robora non desunt, superat mihi miles et hosti:
gratia dis, felix et inexcusabile tempus.”
“Immo ita sit,” Cephalus, ”crescat tua civibus opto
urbs!” ait. “Adveniens equidem modo gaudia cepi,
cum tam pulchra mihi, tam par aetate iuventus
obvia processit. Multos tamen inde requiro,
quos quondam vidi vestra prius urbe receptus.”
Aeacus ingemuit tristique ita voce locutus:
”Flebile principium melior fortuna secuta est.
Hanc utinam possem vobis memorare sine illo!
Ordine nunc repetam. Neu longa ambage morer vos:
ossa cinisque iacent, memori quos mente requiris.
Et quota pars illi rerum periere mearum!
Dira lues ira populis Iunonis iniquae
incidit exosae dictas a paelice terras.
Dum visum mortale malum tantaeque latebat
causa nocens cladis, pugnatum est arte medendi:
exitium superabat opem, quae victa iacebat.
Principio caelum spissa caligine terras
pressit et ignavos inclusit nubibus aestus;
dumque quater iunctis explevit cornibus orbem
luna, quater plenum tenuata retexuit orbem,
letiferis calidi spirarunt aestibus austri.
Constat et in fontes vitium venisse lacusque,
miliaque incultos serpentum multa per agros
errasse atque suis fluvios temerasse venenis.
Strage canum primo volucrumque oviumque boumque,
inque feris subiti deprensa potentia morbi.
Concidere infelix validos miratur arator
inter opus tauros medioque recumbere sulco;
lanigeris gregibus balatus dantibus aegros
sponte sua lanaeque cadunt et corpora tabent.
Acer equus quondam magnaeque in pulvere famae
degenerat palmas veterumque oblitus honorum
ad praesepe gemit leto moriturus inerti.
Non aper irasci meminit, non fidere cursu
cerva, nec armentis incurrere fortibus ursi.
Omnia languor habet; silvisque agrisque viisque
corpora foeda iacent, vitiantur odoribus aurae.
Mira loquar: non illa canes avidaeque volucres,
non cani tetigere lupi; dilapsa liquescunt
adflatuque nocent et agunt contagia late.
Pervenit ad miseros damno graviore colonos
pestis et in magnae dominatur moenibus urbis.
Viscera torrentur primo, flammaeque latentis
indicium rubor est et ductus anhelitus ingens.
Aspera lingua tumet, tepidisque arentia ventis
ora patent, auraeque graves captantur hiatu.
Non stratum, non ulla pati velamina possunt,
dura sed in terra ponunt praecordia; nec fit
corpus humo gelidum, sed humus de corpore fervet.
Nec moderator adest, inque ipsos saeva medentes
erumpit clades, obsuntque auctoribus artes:
quo propior quisque est servitque fidelius aegro,
in partem leti citius venit. Utque salutis
spes abiit finemque vident in funere morbi,
indulgent animis et nulla, quid utile, cura est:
utile enim nihil est. Passim positoque pudore
fontibus et fluviis puteisque capacibus haerent,
nec sitis est exstincta prius quam vita bibendo.
Inde graves multi nequeunt consurgere et ipsis
inmoriuntur aquis: aliquis tamen haurit et illas.
Tantaque sunt miseris invisi taedia lecti:
prosiliunt, aut si prohibent consistere vires,
corpora devolvunt in humum: fugiuntque penates
quisque suos, sua cuique domus funesta videtur,
et quia causa latet, locus est in crimine parvus
Semianimes errare viis, dum stare valebant,
adspiceres, flentes alios terraque iacentes
lassaque versantes supremo lumina motu:
membraque pendentis tendunt ad sidera caeli,
hic illic, ubi mors deprenderat, exhalantes.
Quid mihi tunc animi fuit? an quod debuit esse,
ut vitam odissem et cuperem pars esse meorum?
Quo se cumque acies oculorum flexerat, illic
vulgus erat stratum, veluti cum putria motis
poma cadunt ramis agitataque ilice glandes.
Templa vides contra gradibus sublimia longis:
Iuppiter illa tenet. Quis non altaribus illis
inrita tura dedit? Quotiens pro coniuge coniunx,
pro gnato genitor dum verba precantia dicit,
non exoratis animam finivit in aris,
inque manu turis pars inconsumpta reperta est!
Admoti quotiens templis, dum vota sacerdos
concipit et fundit purum inter cornua vinum,
haud exspectato ceciderunt vulnere tauri!
Ipse ego sacra Iovi pro me patriaque tribusque
cum facerem natis, mugitus victima diros
edidit et subito conlapsa sine ictibus ullis
exiguo tinxit subiectos sanguine cultros.
Exta quoque aegra notas veri monitusque deorum
perdiderant: tristes penetrant ad viscera morbi.
Ante sacros vidi proiecta cadavera postes,
ante ipsas, quo mors foret invidiosior, aras.
Pars animam laqueo claudunt mortisque timorem
morte fugant ultroque vocant venientia fata.
Corpora missa neci nullis de more feruntur
funeribus: neque enim capiebant funera portae.
Aut inhumata premunt terras aut dantur in altos
indotata rogos. Et iam reverentia nulla est,
deque rogis pugnant alienisque ignibus ardent.
Qui lacriment, desunt; indefletaeque vagantur
matrumque nuruumque animae iuvenumque senumque:
nec locus in tumulos, nec sufficit arbor in ignes.
Attonitus tanto miserarum turbine rerum,
‘Iuppiter o!’ dixi ‘si te non falsa loquuntur
dicta sub amplexus Aeginae Asopidos isse,
nec te, magne pater, nostri pudet esse parentem,
aut mihi redde meos aut me quoque conde sepulcro.’
Ille notam fulgore dedit tonitruque secundo.
‘Accipio, sintque ista, precor, felicia mentis
signa tuae’ dixi. ‘Quod das mihi, pigneror omen.’
Forte fuit iuxta patulis rarissima ramis
sacra Iovi quercus de semine Dodonaeo:
hic nos frugilegas adspeximus agmine longo
grande onus exiguo formicas ore gerentes
rugosoque suum servantes cortice callem.
Dum numerum miror, ‘totidem, pater optime’ dixi,
‘tu mihi da cives et inania moenia supple.’
Intremuit ramisque sonum sine flamine motis
alta dedit quercus. Pavido mihi membra timore
horruerant, stabantque comae. Tamen oscula terrae
roboribusque dedi; nec me sperare fatebar:
sperabam tamen atque animo mea vota fovebam.
Nox subit, et curis exercita corpora somnus
occupat: ante oculos eadem mihi quercus adesse
et ramos totidem totidemque animalia ramis
ferre suis visa est pariterque tremiscere motu
graniferumque agmen subiectis spargere in arvis;
crescere quod subito et maius maiusque videri
ac se tollere humo rectoque adsistere trunco
et maciem numerumque pedum nigrumque colorem
ponere et humanam membris inducere formam.
Somnus abit: damno vigilans mea visa querorque
in superis opis esse nihil. At in aedibus ingens
murmur erat, vocesque hominum exaudire videbar
iam mihi desuetas. Dum suspicor has quoque somni
esse, venit Telamon properus, foribusque reclusis
‘speque fideque, pater’ dixit, ‘maiora videbis:
egredere!’ Egredior, qualesque in imagine somni
visus eram vidisse viros, ex ordine tales
adspicio noscoque. Adeunt regemque salutant.
Vota Iovi solvo populisque recentibus urbem
partior et vacuos priscis cultoribus agros,
Myrmidonasque voco, nec origine nomina fraudo.
Corpora vidisti; mores quos ante gerebant,
nunc quoque habent: parcum genus est patiensque laborum
quaesitique tenax et quod quaesita reservet.
Hi te ad bella pares annis animisque sequentur,
cum primum qui te feliciter attulit, eurus”
(eurus enim attulerat) “fuerit mutatus in austros.”
Talibus atque aliis longum sermonibus illi
implevere diem. Lucis pars ultima mensae
est data, nox somnis. Iubar aureus extulerat Sol
(flabat adhuc eurus redituraqua vela tenebat):
ad Cephalum Pallante sati, cui grandior aetas,
ad regem Cephalus simul et Pallante creati
conveniunt. Sed adhuc regem sopor altus habebat.
Excipit Aeacides illos in limine Phocus:
nam Telamon fraterque viros ad bella legebant.
Phocus in interius spatium pulchrosque recessus
Cecropidas ducit, cum quis simul ipse resedit.
Adspicit Aeoliden ignota ex arbore factum
ferre manu iaculum, cuius fuit aurea cuspis.
Pauca prius mediis sermonibus ille locutus
“sum nemorum studiosus” ait “caedisque ferinae:
qua tamen e silva teneas hastile recisum,
iamdudum dubito. Certe si fraxinus esset,
fulva colore foret; si cornus, nodus inesset.
Unde sit, ignoro. Sed non formosius isto
viderunt oculi telum iaculabile nostri.”
Excipit Actaeis e fratribus alter, et “usum
maiorem specie mirabere” dixit “in isto.
Consequitur quodcumque petit, fortunaque missum
non regit, et revolat nullo referente cruentum.”
Tum vero iuvenis Nereius omnia quaerit,
cur sit et unde datum, quis tanti muneris auctor.
Quae petit, ille refert. Sed enim (narrare pudori est !),
qua tulerit mercede silet; tactusque dolore
coniugis amissae lacrimis ita fatur obortis:
“Hoc me, nate dea, (quis possit credere?) telum
flere facit facietque diu, si vivere nobis
fata diu dederint. Hoc me cum coniuge cara
perdidit: hoc utinam caruissem munere semper!
Procris erat (si forte magis pervenit ad aures
Orithyia tuas, raptae soror Orithyiae),
si faciem moresque velis conferre duarum,
dignior ipsa rapi. Pater hanc mihi iunxit Erechtheus,
hanc mihi iunxit amor. Felix dicebar eramque.
Non ita dis visum est, aut nunc quoque forsitan essem.
Alter agebatur post sacra iugalia mensis,
cum me cornigeris tendentem retia cervis
vertice de summo semper florentis Hymetti
lutea mane videt pulsis Aurora tenebris
invitumque rapit. Liceat mihi vera referre
pace deae. Quod sit roseo spectabilis ore,
quod teneat lucis, teneat confinia noctis,
nectareis quod alatur aquis, ego —Procrin amabam:
pectore Procris erat, Procris mihi semper in ore.
Sacra tori coitusque novos thalamosque recentes
primaque deserti referebam foedera lecti.
Mota dea est et ‘siste tuas, ingrate, querellas:
Procrin habe!’ dixit. ‘Quodsi mea provida mens est,
non habuisse voles.’ Meque illi irata remisit.
Dum redeo mecumque deae memorata retracto,
esse metus coepit, ne iura iugalia coniunx
non bene servasset. Facies aetasque iubebat
credere adulterium; prohibebant credere mores.
Sed tamen afueram, sed et haec erat unde redibam,
criminis exemplum, sed cuncta timemus amantes.
Quaerere quod doleam statuo donisque pudicam
sollicitare fidem. Favet huic Aurora timori
inmutatque meam (videor sensisse) figuram.
Palladias ineo non cognoscendus Athenas
ingrediorque domum. Culpa domus ipsa carebat
castaque signa dabat dominoque erat anxia rapto:
vix aditus per mille dolos ad Erechthida factus.
Ut vidi, obstipui meditataque paene reliqui
temptamenta fide. Male me, quin vera faterer,
continui, male, quin, ut oportuit, oscula ferrem.
Tristis erat (sed nulla tamen formosior illa
esse potest tristi) desiderioque calebat
coniugis abrepti. Tu conlige, qualis in illa,
Phoce, decor fuerit, quam sic dolor ipse decebat.
Quid referam, quotiens temptamina nostra pudici
reppulerint mores, quotiens ‘ego’ dixerit ‘uni
servor; ubicumque est, uni mea gaudia servo!’
Cui non ista fide satis experientia sano
magna foret? Non sum contentus et in mea pugno
vulnera, dum census dare me pro nocte loquendo
muneraque augendo tandem dubitare coegi.
Exclamo: ‘Male (fictor adest !), male fictus adulter
verus eram coniunx! me, perfida, teste teneris!’
Illa nihil. Tacito tantummodo victa pudore
insidiosa malo cum coniuge limina fugit;
offensaque mei genus omne perosa virorum
montibus errabat, studiis operata Dianae.
Tum mihi deserto violentior ignis ad ossa
pervenit. Orabam veniam et peccasse fatebar
et potuisse datis simili succumbere culpae
me quoque muneribus, si munera tanta darentur.
Haec mihi confesso, laesum prius ulta pudorem,
redditur et dulces concorditer exigit annos.
Dat mihi praeterea, tamquam se parva dedisset
dona, canem munus, quem cum sua traderet illi
Cynthia, ‘currendo superabit’ dixerat ‘omnes.’
Dat simul et iaculum, manibus quod (cernis) habemus.
Muneris alterius quae sit fortuna, requiris?
Accipe mirandum: novitate movebere facti.
Carmina Laiades non intellecta priorum
solverat ingeniis, et praecipitata iacebat
inmemor ambagum vates obscura suarum.
[scilicet alma Themis non talia liquit inulta.]
Protinus Aoniis inmittitur altera Thebis
pestis, et exitio multi pecorumque suoque
rurigenae pavere feram. Vicina iuventus
venimus et latos indagine cinximus agros.
Illa levi velox superabat retia saltu
summaque transibat positarum lina plagarum.
Copula detrahitur canibus: quos illa sequentes
effugit et celeri non segnior alite ludit.
Poscor et ipse meum consensu Laelapa magno
(muneris hoc nomen). Iamdudum vincula pugnat
exuere ipse sibi colloque morantia tendit.
Vix bene missus erat, nec iam poteramus, ubi esset,
scire. Pedum calidus vestigia pulvis habebat,
ipse oculis ereptus erat. Non ocior illo
hasta nec exutae contorto verbere glandes,
nec Gortyniaco calamus levis exit ab arcu.
Collis apex medii subiectis inminet arvis:
tollor eo capioque novi spectacula cursus,
quo modo deprendi, modo se subducere ab ipso
vulnere visa fera est. Nec limite callida recto
in spatiumque fugit, sed decipit ora sequentis
et redit in gyrum, ne sit suus impetus hosti.
Inminet hic sequiturque parem similisque tenenti
non tenet et vanos exercet in aera morsus.
Ad iaculi vertebar opem. Quod dextera librat
dum mea, dum digitos amentis addere tempto,
lumina deflexi. Revocataque rursus eodem
rettuleram: in medio (mirum) duo marmora campo
adspicio: fugere hoc, illud captare putares.
Scilicet invictos ambo certamine cursus
esse deus voluit, siquis deus adfuit illis.”
Hactenus, et tacuit. “Iaculo quod crimen in ipso est?”
Phocus ait. Iaculi sic crimina reddidit ille:
“Gaudia principium nostri sunt, Phoce, doloris:
illa prius referam. Iuvat o meminisse beati
temporis, Aeacida, quo primos rite per annos
coniuge eram felix, felix erat illa marito.
Mutua cura duos et amor socialis habebat;
nec Iovis illa meo thalamos praeferret amori,
nec, me quae caperet, non si Venus ipsa veniret,
ulla erat: aequales urebant pectora flammae.
Sole fere radiis feriente cacumina primis
venatum in silvas iuvenaliter ire solebam.
Nec mecum famuli nec equi nec naribus acres
ire canes, nec lina sequi nodosa solebant:
tutus eram iaculo. Sed cum satiata ferinae
dextera caedis erat, repetebam frigus et umbras
et quae de gelidis exibat vallibus aura.
Aura petebatur medio mihi lenis in aestu,
auram exspectabam, requies erat illa labori.
‘Aura’ (recordor enim) ‘venias’ cantare solebam,
‘meque iuves intresque sinus, gratissima, nostros,
utque facis, relevare velis, quibus urimur, aestus.’
Forsitan addiderim (sic me mea fata trahebant)
blanditias plures et ‘tu mihi magna voluptas,’
dicere sim solitus, ‘tu me reficisque fovesque,
tu facis, ut silvas, ut amem loca sola; meoque
spiritus iste tuus semper captatur ab ore.’
Vocibus ambiguis deceptam praebuit aurem
nescio quis, nomenque aurae tam saepe vocatum
esse putat nymphae: nympham mihi credit amari.
Criminis extemplo ficti temerarius index
Procrin adit linguaque refert audita susurra.
Credula res amor est: subito conlapsa dolore,
ut mihi narratur, cecidit; longoque refecta
tempore se miseram, se fati dixit iniqui,
deque fide questa est; et crimine concita vano
quod nihil est, metuit, metuit sine corpore nomen
et dolet infelix veluti de paelice vera.
Saepe tamen dubitat speratque miserrima falli
indicioque fidem negat et, nisi viderit ipsa,
damnatura sui non est delicta mariti.
Postera depulerant Aurorae lumina noctem:
egredior silvamque peto, victorque per herbas
‘Aura veni’ dixi, ‘nostroque medere labori.’
Et subito gemitus inter mea verba videbar
nescio quos audisse: ‘veni’ tamen ‘optima!’ dicens
fronde levem rursus strepitum faciente caduca
sum ratus esse feram telumque volatile misi.
Procris erat; medioque tenens in pectore vulnus
‘ei mihi’ conclamat. Vox est ubi cognita fidae
coniugis, ad vocem praeceps amensque cucurri.
Semianimem et sparsas foedantem sanguine vestes
et sua (me miserum!) de vulnere dona trahentem
invenio, corpusque meo mihi carius ulnis
mollibus attollo scissaque a pectore veste
vulnera saeva ligo conorque inhibere cruorem,
neu me morte sua sceleratum deserat, oro.
Viribus illa carens et iam moribunda coegit
haec se pauca loqui: ‘Per nostri foedera lecti
perque deos supplex oro superosque meosque,
per siquid merui de te bene perque manentem
nunc quoque, cum pereo, causam mihi mortis, amorem,
ne thalamis Auram patiare innubere nostris.’
Dixit, et errorem tum denique nominis esse
et sensi et docui. Sed quid docuisse iuvabat?
Labitur, et parvae fugiunt cum sanguine vires.
Dumque aliquid spectare potest, me spectat et in me
infelicem animam nostroque exhalat in ore;
sed vultu meliore mori secura videtur.”
Flentibus haec lacrimans heros memorabat: et ecce
Aeacus ingreditur duplici cum prole novoque
milite, quem Cephalus cum fortibus accipit armis.
Iam nitidum retegente diem noctisque fugante
tempora Lucifero cadit eurus, et umida surgunt
nubila: dant placidi cursum redeuntibus austri
Aeacidis Cephaloque, quibus feliciter acti
ante exspectatum portus tenuere petitos.
Interea Minos Lelegeia litora vastat
praetemptatque sui vires Mavortis in urbe
Alcathoi, quam Nisus habet, cui splendidus ostro
inter honoratos medioque in vertice canos
crinis inhaerebat, magni fiducia regni.
Sexta resurgebant orientis cornua lunae,
et pendebat adhuc belli fortuna: diuque
inter utrumque volat dubiis Victoria pennis.
Regia turris erat vocalibus addita muris,
in quibus auratam proles Letoia fertur
deposuisse lyram: saxo sonus eius inhaesit.
Saepe illuc solita est ascendere filia Nisi
et petere exiguo resonantia saxa lapillo,
tum cum pax esset: bello quoque saepe solebat
spectare ex illa rigidi certamina Martis.
Iamque mora belli procerum quoque nomina norat
armaque equosque habitusque Cydonaeasque pharetras.
Noverat ante alios faciem ducis Europaei,
plus etiam, quam nosse sat est. Hac iudice Minos,
seu caput abdiderat cristata casside pennis,
in galea formosus erat; seu sumpserat aere
fulgentem clipeum, clipeum sumpsisse decebat.
Torserat adductis hastilia lenta lacertis:
laudabat virgo iunctam cum viribus artem.
Imposito calamo patulos sinuaverat arcus:
sic Phoebum sumptis iurabat stare sagittis.
Cum vero faciem dempto nudaverat aere
purpureusque albi stratis insignia pictis
terga premebat equi spumantiaque ora regebat,
vix sua, vix sanae virgo Niseia compos
mentis erat. Felix iaculum, quod tangeret ille,
quaeque manu premeret, felicia frena vocabat.
Impetus est illi, liceat modo, ferre per agmen
virgineos hostile gradus, est impetus illi
turribus e summis in Gnosia mittere corpus
castra, vel aeratas hosti recludere portas,
vel siquid Minos aliud velit. Utque sedebat
candida Dictaei spectans tentoria regis,
“laeter,” ait “doleamne geri lacrimabile bellum,
in dubio est. Doleo, quod Minos hostis amanti est:
sed nisi bella forent, numquam mihi cognitus esset.
Me tamen accepta poterat deponere bellum
obside, me comitem, me pacis pignus haberet.
Si quae te peperit, talis, pulcherrime rerum,
qualis es ipsa fuit, merito deus arsit in illa.
O ego ter felix, si pennis lapsa per auras
Gnosiaci possem castris insistere regis
fassaque me flammasque meas, qua dote, rogarem,
vellet emi! tantum patrias ne posceret arces.
Nam pereant potius sperata cubilia, quam sim
proditione potens! — Quamvis saepe utile vinci
victoris placidi fecit clementia multis:
iusta gerit certe pro nato bella perempto
et causaque valet causamque tenentibus armis,
et, puto, vincemur. Quis enim manet exitus urbem,
cum suus haec illi reserabit moenia Mavors
et non noster amor? Melius sine caede moraque
impensaque sui poterit superare cruoris.
Non metuam certe, ne quis tua pectora, Minos,
vulneret imprudens. Quis enim tam durus, ut in te
dirigere inmitem non inscius audeat hastam?
Coepta placent, et stat sententia tradere mecum
dotalem patriam finemque imponere bello.
Verum velle parum est! Aditus custodia servat
claustraque portarum genitor tenet: hunc ego solum
infelix timeo, solus mea vota moratur.
Di facerent, sine patre forem! — Sibi quisque profecto
est deus: ignavis precibus Fortuna repugnat.
Altera iamdudum succensa cupidine tanto
perdere gauderet quodcumque obstaret amori.
Et cur ulla foret me fortior? Ire per ignes
et gladios ausim. Nec in hoc tamen ignibus ullis
aut gladiis opus est: opus est mihi crine paterno.
Illa mihi est auro pretiosior, illa beatam
purpura me votique mei factura potentem.”
Talia dicenti curarum maxima nutrix
nox intervenit, tenebrisque audacia crevit.
Prima quies aderat, qua curis fessa diurnis
pectora somnus habet: thalamos taciturna paternos
intrat et (heu facinus!) fatali nata parentem
crine suum spoliat praedaque potita nefanda
fert secum spolium celeris progressaque porta
per medios hostes (meriti fiducia tanta est)
pervenit ad regem. Quem sic adfata paventem est:
“Suasit amor facinus. Proles ego regia Nisi
Scylla tibi trado patriaeque meosque penates.
Praemia nulla peto nisi te. Cape pignus amoris
purpureum crinem, nec me nunc tradere crinem,
sed patrium tibi crede caput.” Scelerataque dextra
munera porrexit. Minos porrecta refugit
turbatusque novi respondit imagine facti:
“Di te summoveant, o nostri infamia saecli,
orbe suo, tellusque tibi pontusque negetur.
Certe ego non patiar Iovis incunabula, Creten,
qui meus est orbis, tantum contingere monstrum.”
Dixit, et ut leges captis iustissimus auctor
hostibus imposuit, classis retinacula solvi
iussit et aeratas impelli remige puppes.
Scylla freto postquam deductas nare carinas
nec praestare ducem sceleris sibi praemia vidit,
consumptis precibus violentam transit in iram,
intendensque manus, passis furibunda capillis,
“quo fugis” exclamat, “meritorum auctore relicta,
o patriae praelate meae, praelate parenti?
Quo fugis, inmitis? cuius victoria nostrum
et scelus et meritum est. Nec te data munera, nec te
noster amor movit, nec quod spes omnis in unum
te mea congesta est? Nam quo deserta revertar?
In patriam? Superata iacet. Sed finge manere:
proditione mea clausa est mihi. Patris ad ora?
Quem tibi donavi! Cives odere merentem,
finitimi exemplum metuunt: exponimur orbae,
terrarum nobis ut Crete sola pateret.
Hac quoque si prohibes et nos, ingrate, relinquis,
non genetrix Europa tibi ea, sed inhospita Syrtis,
Armeniae tigres austroque agitata Charybdis.
Nec Iove tu natus, nec mater imagine tauri
ducta tua est (generis falsa est ea fabula !): verus
et ferus et captus nullius amore iuvencae,
qui te progenuit, taurus fuit. Exige poenas,
Nise pater! gaudete malis, modo prodita, nostris
moenia! nam fateor, merui et sum digna perire.
Sed tamen ex illis aliquis, quos impia laesi,
me perimat. Cur, qui vicisti crimine nostro,
insequeris crimen? Scelus hoc patriaeque patrique,
officium tibi sit. Te vere coniuge digna est,
quae torvum ligno decepit adultera taurum
discordemque utero fetum tulit. Ecquid ad aures
perveniunt mea dicta tuas? An inania venti
verba ferunt idemque tuas, ingrate, carinas?
Iam iam Pasiphaen non est mirabile taurum
praeposuisse tibi: tu plus feritatis habebas.
Me miseram! properare iubet, divulsaque remis
unda sonat; mecumque simul mea terra recedit.
Nil agis, o frustra meritorum oblite meorum:
insequar invitum, puppimque amplexa recurvam
per freta longa trahar.” Vix dixerat, insilit undis
consequiturque rates, faciente cupidine vires,
Gnosiacaeque haeret comes invidiosa carinae.
Quam pater ut vidit (nam iam pendebat in aura
et modo factus erat fulvis haliaeetus alis),
ibat, ut haerentem rostro laceraret adunco.
Illa metu puppim dimisit, et aura cadentem
sustinuisse levis, ne tangeret aequora, visa est.
Pluma fuit: plumis in avem mutata vocatur
ciris, et a tonso est hoc nomen adepta capillo.
Vota Iovi Minos taurorum corpora centum
solvit, ut egressus ratibus Curetida terram
contigit, spoliis decorata est regia fixis.
Creverat opprobrium generis, foedumque patebat
matris adulterium monstri novitate biformis.
Destinat hunc Minos thalamo removere pudorem
multiplicique domo caecisque includere tectis.
Daedalus ingenio fabrae celeberrimus artis
ponit opus turbatque notas et lumina flexu
ducit in errorem variarum ambage viarum.
Non secus ac liquidis Phrygius Maeandrus in undis
ludit et ambiguo lapsu refluitque fluitque
occurrensque sibi venturas adspicit undas,
et nunc ad fontes, nunc ad mare versus apertum
incertas exercet aquas: ita Daedalus implet
innumeras errore vias. Vixque ipse reverti
ad limen potuit: tanta est fallacia tecti.
Quo postquam geminam tauri iuvenisque figuram
clausit, et Actaeo bis pastum sanguine monstrum
tertia sors annis domuit repetita novenis,
utque ope virginea nullis iterata priorum
ianua difficilis filo est inventa relecto,
protinus Aegides rapta Minoide Diam
vela dedit comitemque suam crudelis in illo
litore destituit. Desertae et multa querenti
amplexus et opem Liber tulit; utque perenni
sidere clara foret, sumptam de fronte coronam
inmisit caelo. Tenues volat illa per auras
dumque volat, gemmae nitidos vertuntur in ignes
consistuntque loco specie remanente coronae,
qui medius Nixique genu est anguemque tenentis.
Daedalus interea Creten longumque perosus
exsilium tactusque loci natalis amore
clausus erat pelago. “Terras licet” inquit “et undas
obstruat: at caelum certe patet; ibimus illac.
Omnia possideat, non possidet aera Minos.”
Dixit et ignotas animum dimittit in artes
naturamque novat. Nam ponit in ordine pennas,
a minima coeptas, longam breviore sequenti,
ut clivo crevisse putes. Sic rustica quondam
fistula disparibus paulatim surgit avenis.
Tum lino medias et ceris adligat imas,
atque ita compositas parvo curvamine flectit,
ut veras imitetur aves. Puer Icarus una
stabat et, ignarus sua se tractare pericla,
ore renidenti modo, quas vaga moverat aura,
captabat plumas, flavam modo pollice ceram
mollibat lusuque suo mirabile patris
impediebat opus. Postquam manus ultima coepto
imposita est, geminas opifex libravit in alas
ipse suum corpus motaque pependit in aura.
Instruit et natum “medio” que “ut limite curras,
Icare,” ait “moneo, ne, si demissior ibis,
unda gravet pennas, si celsior, ignis adurat.
Inter utrumque vola. Nec te spectare Booten
aut Helicen iubeo strictumque Orionis ensem:
me duce carpe viam.” Pariter praecepta volandi
tradit et ignotas umeris accommodat alas.
Inter opus monitusque genae maduere seniles,
et patriae tremuere manus. Dedit oscula nato
non iterum repetenda suo, pennisque levatus
ante volat comitique timet, velut ales, ab alto
quae teneram prolem produxit in aera nido,
hortaturque sequi damnosasque erudit artes
et movet ipse suas et nati respicit alas.
Hos aliquis tremula dum captat harundine pisces,
aut pastor baculo stivave innixus arator
vidit et obstipuit, quique aethera carpere possent
credidit esse deos. Et iam Iunonia laeva
parte Samos (fuerant Delosque Parosque relictae),
dextra Lebinthos erat fecundaque melle Calymne,
cum puer audaci coepit gaudere volatu
deseruitque ducem caelique cupidine tractus
altius egit iter. Rapidi vicinia solis
mollit odoratas, pennarum vincula, ceras.
Tabuerant cerae: nudos quatit ille lacertos,
remigioque carens non ullas percipit auras,
oraque caerulea patrium clamantia nomen
excipiuntur aqua: quae nomen traxit ab illo.
At pater infelix, nec iam pater, “Icare,” dixit,
“Icare,” dixit “ubi es? qua te regione requiram?”
“Icare” dicebat: pennas adspexit in undis
devovitque suas artes corpusque sepulcro
condidit, et tellus a nomine dicta sepulti.
Hunc miseri tumulo ponentem corpora nati
garrula limoso prospexit ab elice perdix
et plausit pennis testataque gaudia cantu est:
unica tunc volucris nec visa prioribus annis,
factaque nuper avis, longum tibi, Daedale, crimen.
Namque huic tradiderat, fatorum ignara, docendam
progeniem germana suam, natalibus actis
bis puerum senis, animi ad praecepta capacis.
Ille etiam medio spinas in pisce notatas
traxit in exemplum ferroque incidit acuto
perpetuos dentes et serrae repperit usum.
Primus et ex uno duo ferrea bracchia nodo
vinxit, ut aequali spatio distantibus illis
altera pars staret, pars altera duceret orbem.
Daedalus invidit sacraque ex arce Minervae
praecipitem misit, lapsum mentitus. At illum
quae favet ingeniis excepit Pallas avemque
reddidit et medio velavit in aere pennis.
Sed vigor ingenii quondam velocis in alas
inque pedes abiit: nomen quod et ante remansit.
Non tamen haec alte volucris sua corpora tollit,
nec facit in ramis altoque cacumine nidos:
propter humum volitat ponitque in saepibus ova
antiquique memor metuit sublimia casus.
Iamque fatigatum tellus Aetnaea tenebat
Daedalon, et sumptis pro supplice Cocalus armis
mitis habebatur, iam lamentabile Athenae
pendere desierant Thesea laude tributum.
Templa coronantur, bellatricemque Minervam
cum Iove disque vocant aliis, quos sanguine voto
muneribusque datis et acerris turis honorant.
Sparserat Argolicas nomen vaga fama per urbes
Theseos, et populi, quos dives Achaia cepit,
huius opem magnis imploravere periclis.
Huius opem Calydon, quamvis Meleagron haberet,
sollicita supplex petiit prece. Causa petendi
sus erat, infestae famulus vindexque Dianae.
Oenea namque ferunt pleni successibus anni
primitias frugum Cereri, sua vina Lyaeo,
Palladios flavae latices libasse Minervae.
Coeptus ab agricolis superos pervenit ad omnes
ambitiosus honor; solas sine ture relictas
praeteritae cessasse ferunt Latoidos aras.
Tangit et ira deos. “At non impune feremus,
quaeque inhonoratae, non et dicemur inultae”
inquit, et Oeneos ultorem spreta per agros
misit aprum, quanto maiores herbida tauros
non habet Epiros, sed habent Sicula arva minores.
Sanguine et igne micant oculi, riget horrida cervix,
[et sactae similes rigidis hastilibus horrent
stantque velut vallum, velut alta hastilia saetae]
fervida cum rauco latos stridore per armos
spuma fluit, dentes aequantur dentibus Indis,
fulmen ab ore venit, frondes adflatibus ardent.
Is modo crescentes segetes proculcat in herba,
nunc matura metit fleturi vota coloni
et Cererem in spicis intercipit. Area frustra
et frustra exspectant promissas horrea messes.
Sternuntur gravidi longo cum palmite fetus
bacaque cum ramis semper frondentis olivae.
Saevit et in pecudes: non has pastorve canisve,
non armenta truces possunt defendere tauri.
Diffugiunt populi nec se nisi moenibus urbis
esse putant tutos, donec Meleagros et una
lecta manus iuvenum coiere cupidine laudis:
Tyndaridae gemini, spectatus caestibus alter,
alter equo, primaeque ratis molitor Iason,
et cum Pirithoo, felix concordia, Theseus;
et duo Thestiadae prolesque Aphareia, Lynceus
et velox Idas, et iam non femina Caeneus
Leucippusque ferox iaculoque insignis Acastus
Hippothousque Dryasque et cretus Amyntore Phoenix,
Actoridaeque pares et missus ab Elide Phyleus.
Nec Telamon aberat magnique creator Achillis
cumque Pheretiade et Hyanteo Iolao
impiger Eurytion, et cursu invictus Echion,
Naryciusque Lelex Panopeusque Hyleusque feroxque
Hippasus et primis etiamnum Nestor in annis,
et quos Hippocoon antiquis misit Amyclis,
Penelopaeque socer cum Parrhasio Ancaeo,
Ampycidesque sagax et adhuc a coniuge tutus
Oeclides, nemorisque decus Tegeaea Lycaei.
Rasilis huic summam mordebat fibula vestem,
crinis erat simplex, nodum conlectus in unum.
Ex umero pendens resonabat eburnea laevo
telorum custos, arcum quoque laeva tenebat.
Talis erat cultu; facies, quam dicere vere
virgineam in puero, puerilem in virgine possis.
Hanc pariter vidit, pariter Calydonius heros
optavit renuente deo flammasque latentes
hausit et “o felix, siquem dignabitur” inquit
“ista virum.” Nec plura sinit tempusque pudorque
dicere: maius opus magni certaminis urget.
Silva frequens trabibus, quam nulla ceciderat aetas,
incipit a plano devexaque prospicit arva.
Quo postquam venere viri, pars retia tendunt,
vincula pars adimunt canibus, pars pressa sequuntur
signa pedum cupiuntque suum reperire periclum.
Concava vallis erat, quo se demittere rivi
adsuerant pluvialis aquae: tenet ima lacunae
lenta salix ulvaeque leves iuncique palustres
viminaque et longa parvae sub harundine cannae.
Hinc aper excitus medios violentus in hostes
fertur, ut excussis elisi nubibus ignes.
Sternitur incursu nemus et propulsa fragorem
silva dat. Exclamant iuvenes praetentaque forti
tela tenent dextra lato vibrantia ferro.
Ille ruit spargitque canes, ut quisque furenti
obstat, et obliquo latrantes dissipat ictu.
Cuspis Echionio primum contorta lacerto
vana fuit truncoque dedit leve vulnus acerno.
Proxima, si nimiis mittentis viribus usa
non foret, in tergo visa est haesura petito:
longius it. Auctor teli Pagasaeus Iason.
“Phoebe,” ait Ampycides “si te coluique coloque,
da mihi quod petitur certo contingere telo!”
Qua potuit, precibus deus adnuit: ictus ab illo est,
sed sine vulnere, aper; ferrum Diana volanti
abstulerat iaculo: lignum sine acumine venit.
Ira feri mota est, nec fulmine lenius arsit:
emicat ex oculis, spirat quoque pectore flamma.
Utque volat moles adducto concita nervo,
cum petit aut muros aut plenas milite turres,
in iuvenes certo sic impete vulnificus sus
fertur et Hippalmon Pelagonaque, dextra tuentes
cornua, prosternit; socii rapuere iacentes.
At non letiferos effugit Enaesimus ictus,
Hippocoonte satus: trepidantem et terga parantem
vertere succiso liquerunt poplite nervi.
Forsitan et Pylius citra Troiana perisset
tempora: sed sumpto posita conamine ab hasta
arboris insiluit, quae stabat proxima, ramis
despexitque, loco tutus, quem fugerat hostem.
Dentibus ille ferox in querno stipite tritis
inminet exitio fidensque recentibus armis
Eurytidae magni rostro femur hausit adunco.
At gemini, nondum caelestia sidera, fratres,
ambo conspicui, nive candidioribus ambo
vectabantur equis, ambo vibrata per auras
hastarum tremulo quatiebant spicula motu.
Vulnera fecissent, nisi saetiger inter opacas
nec iaculis isset nec equo loca pervia silvas.
Persequitur Telamon studioque incautus eundi
pronus ab arborea cecidit radice retentus.
Dum levat hunc Peleus, celerem Tegeaea sagittam
imposuit nervo sinuatoque expulit arcu.
Fixa sub aure feri summum destrinxit harundo
corpus et exiguo rubefecit sanguine saetas.
Nec tamen illa sui successu laetior ictus,
quam Meleagros erat. Primus vidisse putatur
et primus sociis visum ostendisse cruorem
et “meritum” dixisse “feres virtutis honorem.”
Erubuere viri seque exhortantur et addunt
cum clamore animos iaciuntque sine ordine tela:
turba nocet iactis et, quos petit, impedit ictus.
Ecce furens contra sua fata bipennifer Arcas
“discite, femineis quid tela virilia praestent,
o iuvenes, operique meo concedite!” dixit.
“Ipsa suis licet hunc Latonia protegat armis,
invita tamen hunc perimet mea dextra Diana.”
Talia magniloquo tumidus memoraverat ore
ancipitemque manu tollens utraque securim
institerat digitis, primos suspensus in artus.
Occupat audentem, quaque est via proxima leto,
summa ferus geminos direxit ad inguina dentes.
Concidit Ancaeus glomerataque sanguine multo
viscera lapsa fluunt: madefacta est terra cruore.
Ibat in adversum proles Ixionis hostem
Pirithous valida quatiens venabula dextra.
Cui “procul” Aegides “o me mihi carior” inquit
“pars animae consiste meae! licet eminus esse
fortibus: Ancaeo nocuit temeraria virtus.”
Dixit et aerata torsit grave cuspide cornum.
Quo bene librato votique potente futuro,
obstitit abscisa frondosus ab arbore ramus.
Misit et Aesonides iaculum: quod casus ab illo
vertit in inmeriti fatum latrantis et inter
ilia coniectum tellure per ilia fixum est.
At manus Oenidae variat, missisque duabus
hasta prior terra, medio stetit altera tergo.
Nec mora, dum saevit, dum corpora versat in orbem
stridentemque novo spumam cum sanguine fundit,
vulneris auctor adest hostemque inritat ad iram
splendidaque adversos venabula condit in armos.
Gaudia testantur socii clamore secundo
victricemque petunt dextrae coniungere dextram
inmanemque ferum multa tellure iacentem
mirantes spectant, neque adhuc contingere tutum
esse putant; sed tela tamen sua quisque cruentat.
Ipse pede imposito caput exitiabile pressit
atque ita “sume mei spolium, Nonacria, iuris,”
dixit “et in partem veniat mea gloria tecum.”
Protinus exuvias rigidis horrentia saetis
terga dat et magnis insignia dentibus ora.
Illi laetitiae est cum munere muneris auctor:
invidere alii, totoque erat agmine murmur.
E quibus ingenti tendentes bracchia voce
“pone age nec titulos intercipe, femina, nostros,”
Thestiadae clamant “nec te fiducia formae
decipiat, ne sit longe tibi captus amore
auctor” et huic adimunt munus, ius muneris illi.
Non tulit et tumida frendens Mavortius ira
“discite, raptores alieni” dixit “honoris,
facta minis quantum distent,” hausitque nefando
pectora Plexippi nil tale timentia ferro.
Toxea, quid faciat, dubium pariterque volentem
ulcisci fratrem fraternaque fata timentem
haud patitur dubitare diu calidumque priori
caede recalfecit consorti sanguine telum.
Dona deum templis nato victore ferebat,
cum videt exstinctos fratres Althaea referri.
Quae plangore dato maestis clamoribus urbem
implet et auratis mutavit vestibus atras.
At simul est auctor necis editus, excidit omnis
luctus et a lacrimis in poenae versus amorem est.
Stipes erat, quem, cum partus enixa iaceret
Thestias, in flammam triplices posuere sorores;
staminaque impresso fatalia pollice nentes
“tempora” dixerunt “eadem lignoque tibique,
o modo nate, damus.” Quo postquam carmine dicto
excessere deae, flagrantem mater ab igne
eripuit ramum sparsitque liquentibus undis.
Ille diu fuerat penetralibus abditus imis
servatusque tuos, iuvenis, servaverat annos.
Protulit hunc genetrix taedasque et fragmina poni
imperat et positis inimicos admovet ignes.
Tum conata quater flammis imponere ramum,
coepta quater tenuit. Pugnant materque sororque,
et diversa trahunt unum duo nomina pectus.
Saepe metu sceleris pallebant ora futuri,
saepe suum fervens oculis dabat ira ruborem.
Et modo nescio quid similis crudele minanti
vultus erat, modo quem misereri credere posses.
Cumque ferus lacrimas animi siccaverat ardor,
inveniebantur lacrimae tamen. Utque carina,
quam ventus ventoque rapit contrarius aestus,
vim geminam sentit paretque incerta duobus:
Thestias haud aliter dubiis adfectibus errat
inque vices ponit positamque resuscitat iram.
Incipit esse tamen melior germana parente,
et consanguineas ut sanguine leniat umbras,
impietate pia est. Nam postquam pestifer ignis
convaluit, “rogus iste cremet mea viscera” dixit.
Utque manu dira lignum fatale tenebat,
ante sepulcrales infelix adstitit aras
“poenarum” que “deae triplices, furialibus,” inquit,
“Eumenides, sacris vultus advertite vestros.
Ulciscor facioque nefas: mors morte pianda est,
in scelus addendum scelus est, in funera funus.
Per coacervatos pereat domus impia luctus.
An felix Oeneus nato victore fruetur,
Thestius orbus erit? Melius lugebitis ambo.
Vos modo, fraterni manes animaeque recentes,
officium sentite meum magnoque paratas
accipite inferias, uteri mala pignera nostri! —
Ei mihi! quo rapior? Fratres, ignoscite matri.
Deficiunt ad coepta manus. Meruisse fatemur
illum, cur pereat: mortis mihi displicet auctor. —
Ergo impune feret, vivusque et victor et ipso
successu tumidus regnum Calydonis habebit:
vos cinis exiguus gelidaeque iacebitis umbrae?
Haud equidem patiar. Pereat sceleratus et ille
spemque patris regnumque trahat patriaeque ruinam.
Mens ubi materna est? Ubi sunt pia iura parentum
et quos sustinui bis mensum quinque labores?
O utinam primis arsisses ignibus infans,
idque ego passa forem! Vixisti munere nostro:
nunc merito moriere tuo. Cape praemia facti
bisque datam, primum partu, mox stipite rapto,
redde animam — vel me fraternis adde sepulcris!
Et cupio et nequeo. Quid agam? modo vulnera fratrum
ante oculos mihi sunt et tantae caedis imago,
nunc animum pietas maternaque nomina frangunt. —
Me miseram! male vincetis, sed vincite, fratres:
dummodo quae dedero vobis solacia vosque
ipsa sequar.” Dixit, dextraque aversa trementi
funereum torrem medios coniecit in ignes.
Aut dedit aut visus gemitus est ipse dedisse
stipes, ut invitis correptus ab ignibus arsit.
Inscius atque absens flamma Meleagros ab illa
uritur et caecis torreri viscera sentit
ignibus ac magnos superat virtute dolores.
Quod tamen ignavo cadat et sine sanguine leto,
maeret et Ancaei felicia vulnera dicit
grandaevumque patrem fratresque piasque sorores
cum gemitu sociamque tori vocat ore supremo,
forsitan et matrem. Crescunt ignisque dolorque
languescuntque iterum: simul est exstinctus uterque,
inque leves abiit paulatim spiritus auras
paulatim cana prunam velante favilla.
Alta iacet Calydon: lugent iuvenesque senesque,
vulgusque proceresque gemunt, scissaeque capillos
planguntur matres Calydonides Eueninae.
Pulvere canitiem genitor vultusque seniles
foedat humi fusus spatiosumque increpat aevum.
Nam de matre manus diri sibi conscia facti
exegit poenas acto per viscera ferro.
Non mihi si centum deus ora sonantia linguis
ingeniumque capax totumque Helicona dedisset,
tristia persequerer miserarum dicta sororum.
Inmemores decoris liventia pectora tundunt,
dumque manet corpus, corpus refoventque foventque,
oscula dant ipsi, posito dant oscula lecto.
Post cinerem cineres haustos ad pectora pressant,
adfusaeque iacent tumulo signataque saxo
nomina complexae lacrimas in nomina fundunt.
Quas Parthaoniae tandem Latonia clade
exsatiata domus praeter Gorgenque nurumque
nobilis Alcmenae natis in corpore pennis
adlevat et longas per bracchia porrigit alas
corneaque ora facit versasque per aera mittit.
Interea Theseus sociati parte laboris
functus Erechtheas Tritonidos ibat ad arces.
Clausit iter fecitque moras Achelous eunti
imbre tumens. “Succede meis,” ait “inclite, tectis,
Cecropida, nec te committe rapacibus undis:
ferre trabes solidas obliquaque volvere magno
murmure saxa solent. Vidi contermina ripae
cum gregibus stabula alta trahi: nec fortibus illic
profuit armentis, nec equis velocibus esse.
Multa quoque hic torrens nivibus de monte solutis
corpora turbineo iuvenalia flumine mersit.
Tutior est requies, solito dum flumina currant
limite, dum tenues capiat suus alveus undas.”
Adnuit Aegides, “utar” que “Acheloe, domoque
consilioque tuo” respondit; et usus utroque est.
Pumice multicavo nec levibus atria tophis
structa subit: molli tellus erat umida musco,
summa lacunabant alterno murice conchae.
Iamque duas lucis partes Hyperione menso
discubuere toris Theseus comitesque laborum:
hac Ixionides, illa Troezenius heros
parte Lelex, raris iam sparsus tempora canis,
quosque alios parili fuerat dignatus honore
amnis Acarnanum, laetissimus hospite tanto.
Protinus adpositas nudae vestigia nymphae
instruxere epulis mensas dapibusque remotis
in gemma posuere merum. Tum maximus heros,
aequora prospiciens oculis subiecta, “quis” inquit
“ille locus?” digitoque ostendit, “et insula nomen
quod gerit illa, doce: quamquam non una videtur.”
Amnis ad haec “non est” inquit “quod cernitis, unum:
quinque iacent terrae: spatium discrimina fallit.
Quoque minus spretae factum mirere Dianae,
naides hae fuerant. Quae cum bis quinque iuvencos
mactassent rurisque deos ad sacra vocassent,
inmemores nostri festas duxere choreas.
Intumui, quantusque feror, cum plurimus umquam,
tantus eram, pariterque animis inmanis et undis
a silvis silvas et ab arvis arva revelli
cumque loco nymphas, memores tum denique nostri,
in freta provolvi. Fluctus nosterque marisque
continuam diduxit humum partesque resolvit
in totidem, mediis quot cernis Echinadas undis.
Ut tamen ipse vides, procul en procul una recessit
insula, grata mihi; Perimelen navita dicit.
Huic ego virgineum dilectae nomen ademi.
Quod pater Hippodamas aegre tulit inque profundum
propulit e scopulo periturae corpora natae.
Excepi nantemque ferens ‘o proxima mundi
regna vagae’ dixi ‘sortite, tridentifer, undae,
[In quo desinimus, quo sacri currimus amnes
huc ades atque audi placidus, Neptune, precantem.
Huic ego, quam porto, nocui. Si mitis et aequus,
si pater Hippodamas, aut si minus impius esset,
debuit illius misereri, ignoscere nobis.]
adfer opem mersaeque precor, feritate paterna
da, Neptune, locum; vel sit locus ipsa licebit.’
[hunc quoque complectar.” Movit caput aequoreus rex]
concussitque suis omnes adsensibus undas.
Extimuit nymphe, nabat tamen. Ipse natantis
pectora tangebam trepido salientia motu.
Dumque ea contrecto, totum durescere sensi
corpus et inducta condi praecordia terra.]
Dum loquor, amplexa est artus nova terra natantes,
et gravis increvit mutatis insula membris.
Amnis ab his tacuit. Factum mirabile cunctos
moverat: inridet credentes, utque deorum
spretor erat mentisque ferox, Ixione natus
“ficta refers nimiumque putas Acheloe potentes
esse deos” dixit, “si dant adimuntque figuras.”
Obstipuere omnes nec talia dicta probarunt,
ante omnesque Lelex, animo maturus et aevo,
sic ait: “Inmensa est finemque potentia caeli
non habet, et quidquid superi voluere, peractum est.
Quoque minus dubites, tiliae contermina quercus
collibus est Phrygiis modico circumdata muro.
Ipse locum vidi; nam me Pelopeia Pittheus
misit in arva, suo quondam regnata parenti.
Haud procul hinc stagnum est, tellus habitabilis olim,
nunc celebres mergis fulicisque palustribus undae.
Iuppiter huc specie mortali cumque parente
venit Atlantiades positis caducifer alis.
Mille domos adiere locum requiemque petentes,
mille domos clausere serae. Tamen una recepit,
parva quidem, stipulis et canna tecta palustri;
sed pia Baucis anus parilique aetate Philemon
illa sunt annis iuncti iuvenalibus, illa
consenuere casa paupertatemque fatendo
effecere levem nec iniqua mente ferendo.
Nec refert, dominos illic famulosne requiras:
tota domus duo sunt, idem parentque iubentque.
Ergo ubi caelicolae parvos tetigere penates
submissoque humiles intrarunt vertice postes,
membra senex posito iussit relevare sedili,
quo superiniecit textum rude sedula Baucis.
Inque foco tepidum cinerem dimovit et ignes
suscitat hesternos foliisque et cortice sicco
nutrit et ad flammas anima producit anili.
Multifidasque faces ramaliaque arida tecto
detulit et minuit parvoque admovit aeno.
Quodque suus coniunx riguo conlegerat horto,
truncat holus foliis; furca levat illa bicorni
sordida terga suis nigro pendentia tigno
servatoque diu resecat de tergore partem
exiguam sectamque domat ferventibus undis.
Interea medias fallunt sermonibus horas
[sentirique moram prohibent. Erat alveus illic
fagineus, dura clavo suspensus ab ansa.
Is tepidis inpletur aquis artusque fovendos
accipit. In medio torus est de mollibus ulvis,
inpositus lecto sponda pedibusque salignis.]
concutiuntque torum de molli fluminis ulva
impositum lecto sponda pedibusque salignis.
Vestibus hunc velant, quas non nisi tempore festo
sternere consuerant: sed et haec vilisque vetusque
vestis erat, lecto non indignanda saligno.
Accubuere dei. Mensam succincta tremensque
ponit anus, mensae sed erat pes tertius impar.
Testa parem fecit. Quae postquam subdita clivum
sustulit, aequatam mentae tersere virentes.
Ponitur hic bicolor sincerae baca Minervae
conditaque in liquida corna autumnalia faece
intibaque et radix et lactis massa coacti
ovaque non acri leviter versata favilla,
omnia fictilibus. Post haec caelatus eodem
sistitur argento crater fabricataque fago
pocula, qua cava sunt, flaventibus inlita ceris.
Parva mora est, epulasque foci misere calentes,
nec longae rursus referuntur vina senectae
dantque locum mensis paulum seducta secundis.
Hic nux, hic mixta est rugosis carica palmis
prunaque et in patulis redolentia mala canistris
et de purpureis conlectae vitibus uvae.
Candidus in medio favus est. Super omnia vultus
accessere boni nec iners pauperque voluntas.
Interea totiens haustum cratera repleri
sponte sua per seque vident succrescere vina:
attoniti novitate pavent manibusque supinis
concipiunt Baucisque preces timidusque Philemon
et veniam dapibus nullisque paratibus orant.
Unicus anser erat, minimae custodia villae:
quem dis hospitibus domini mactare parabant.
Ille celer penna tardos aetate fatigat
eluditque diu tandemque est visus ad ipsos
confugisse deos. Superi vetuere necari
‘di’ que ‘sumus, meritasque luet vicinia poenas
impia’ dixerunt; ‘vobis inmunibus huius
esse mali dabitur. Modo vestra relinquite tecta
ac nostros comitate gradus et in ardua montis
ite simul.’ Parent ambo baculisque levati
nituntur longo vestigia ponere clivo.
Tantum aberant summo, quantum semel ire sagitta
missa potest: flexere oculos et mersa palude
cetera prospiciunt, tantum sua tecta manere.
Dumque ea mirantur, dum deflent fata suorum,
illa vetus, dominis etiam casa parva duobus
vertitur in templum: furcas subiere columnae,
stramina flavescunt, aurataque tecta videntur
caelataeque fores adopertaque marmore tellus.
Talia tum placido Saturnius edidit ore:
‘Dicite, iuste senex et femina coniuge iusto
digna, quid optetis.’ Cum Baucide pauca locutus
iudicium superis aperit commune Philemon:
‘Esse sacerdotes delubraque vestra tueri
poscimus; et quoniam concordes egimus annos,
auferat hora duos eadem, ne coniugis umquam
busta meae videam neu sim tumulandus ab illa.’
Vota fides sequitur. Templi tutela fuere,
donec vita data est. Annis aevoque soluti
ante gradus sacros cum starent forte locique
narrarent casus, frondere Philemona Baucis,
Baucida conspexit senior frondere Philemon
Iamque super geminos crescente cacumine vultus
mutua, dum licuit reddebant dicta ‘vale’ que
‘o coniunx’ dixere simul, simul abdita texit
ora frutex. Ostendit adhuc Thyneius illic
incola de gemino vicinos corpore truncos.
Haec mihi non vani (neque erat cur fallere vellent)
narravere senes: equidem pendentia vidi
serta super ramos, ponensque recentia dixi
‘cura deum di sint, et qui coluere colantur.’”
Desierat cunctosque et res et moverat auctor,
Thesea praecipue. Quem facta audire volentem
mira deum, innixus cubito Calydonius amnis
talibus adloquitur: ‘Sunt, o fortissime, quorum
forma semel mota est et in hoc renovamine mansit,
sunt, quibus in plures ius est transire figuras,
ut tibi, complexi terram maris incola, Proteu.
Nam modo te iuvenem, modo te videre leonem;
nunc violentus aper, nunc, quem tetigisse timerent,
anguis eras, modo te faciebant cornua taurum.
Saepe lapis poteras, arbor quoque saepe videri;
interdum, faciem liquidarum imitatus aquarum,
flumen eras, interdum undis contrarius ignis.
Nec minus Autolyci coniunx, Erysichthone nata,
iuris habet. Pater huius erat, qui numina divum
sperneret et nullos aris adoleret odores.
Ille etiam Cereale nemus violasse securi
dicitur et lucos ferro temerasse vetustos.
Stabat in his ingens annoso robore quercus,
una nemus; vittae mediam memoresque tabellae
sertaque cingebant, voti argumenta potentis.
Saepe sub hac dryades festas duxere choreas,
saepe etiam manibus nexis ex ordine trunci
circuiere modum, mensuraque roboris ulnas
quinque ter implebat. Nec non et cetera tantum
silva sub hac, silva quantum fuit herba sub omni.
Non tamen idcirco ferrum Triopeius illa
abstinuit famulosque iubet succidere sacrum
robur; et ut iussos cunctari vidit, ab uno
edidit haec rapta sceleratus verba securi:
‘Non dilecta deae solum, sed et ipsa licebit
sit dea, iam tanget frondente cacumine terram.’
Dixit, et obliquos dum telum librat in ictus,
contremuit gemitumque dedit Deoia quercus:
et pariter frondes, pariter pallescere glandes
coepere ac longi pallorem ducere rami.
Cuius ut in trunco fecit manus impia vulnus,
haud aliter fluxit discusso cortice sanguis,
quam solet, ante aras ingens ubi victima taurus
concidit, abrupta cruor e cervice profundi.
Obstipuere omnes, aliquisque ex omnibus audet
deterrere nefas saevamque inhibere bipennem.
Adspicit hunc ‘mentis’ que ‘piae cape praemia!’ dixit
Thessalus, inque virum convertit ab arbore ferrum
detruncatque caput repetitaque robora caedit,
redditus et medio sonus est de robore talis:
‘Nympha sub hoc ego sum Cereri gratissima ligno,
quae tibi factorum poenas instare tuorum
vaticinor moriens, nostri solacia leti.’
Persequitur scelus ille suum, labefactaque tandem
ictibus innumeris adductaque funibus arbor
corruit et multam prostravit pondere silvam.
Attonitae dryades damno nemorumque suoque,
omnes germanae, Cererem cum vestibus atris
maerentes adeunt poenamque Erysichthonis orant.
Adnuit his capitisque sui pulcherrima motu
concussit gravidis oneratos messibus agros.
Moliturque genus poenae miserabile, si non
ille suis esset nulli miserabilis actis,
pestifera lacerare Fame. Quae quatenus ipsi
non adeunda deae est (neque enim Cereremque Famemque
fata coire sinunt), montani numinis unam
talibus agrestem compellat oreada dictis:
‘Est locus extremis Scythiae glacialis in oris,
triste solum, sterilis, sine fruge, sine arbore tellus;
Frigus iners illic habitant Pallorque Tremorque
et ieiuna Fames. Ea se in praecordia condat
sacrilegi scelerata iube; nec copia rerum
vincat eam, superetque meas certamine vires.
Neve viae spatium te terreat, accipe currus,
accipe quos frenis alte moderere dracones.’
Et dedit. Illa dato subvecta per aera curru
devenit in Scythiam rigidique cacumine montis
(Caucason appellant) serpentum colla levavit
quaesitamque Famem lapidoso vidit in agro
unguibus et raras vellentem dentibus herbas.
Hirtus erat crinis, cava lumina, pallor in ore,
labra incana situ, scabrae rubigine fauces,
dura cutis, per quam spectari viscera possent;
ossa sub incurvis exstabant arida lumbis,
ventris erat pro ventre locus, pendere putares
pectus et a spinae tantummodo crate teneri.
Auxerat articulos macies, genuumque tumebat
orbis, et inmodico prodibant tubere tali.
Hanc procul ut vidit (neque enim est accedere iuxta
ausa), refert mandata deae: paulumque morata,
quamquam aberat longe, quamquam modo venerat illuc,
visa tamen sensisse famem retroque dracones
egit in Haemoniam, versis sublimis habenis.
Dicta Fames Cereris, quamvis contraria semper
illius est operi, peragit. Perque aera vento
ad iussam delata domum est et protinus intrat
sacrilegi thalamos altoque sopore solutum
(noctis enim tempus) geminis amplectitur ulnis:
seque viro inspirat faucesque et pectus et ora
adflat et in vacuis spargit ieiunia venis.
Functaque mandato fecundum deserit orbem
inque domos inopes adsueta revertitur antra.
Lenis adhuc somnus placidis Erysichthona pennis
mulcebat: petit ille dapes sub imagine somni
oraque vana movet dentemque in dente fatigat
exercetque cibo delusum guttur inani
proque epulis tenues nequiquam devorat auras.
Ut vero est expulsa quies, furit ardor edendi
perque avidas fauces incensaque viscera regnat.
Nec mora, quod pontus, quod terra, quod educat aer,
poscit et adpositis queritur ieiunia mensis
inque epulis epulas quaerit; quodque urbibus esse
quodque satis poterat populo, non sufficit uni,
plusque cupit, quo plura suam demittit in alvum.
Utque fretum recipit de tota flumina terra
nec satiatur aquis peregrinosque ebibit amnes,
utque rapax ignis non umquam alimenta recusat
innumerasque faces cremat et, quo copia maior
est data, plura petit turbaque voracior ipsa est:
sic epulas omnes Erysichthonis ora profani
accipiunt poscuntque simul. Cibus omnis in illo
causa cibi est, semperque locus fit inanis edendo.
Iamque fame patrias altaque voragine ventris
attenuarat opes, sed inattenuata manebat
tum quoque dira fames, implacataeque vigebat
flamma gulae. Tandem, demisso in viscera censu,
filia restabat, non illo digna parente.
Hanc quoque vendit inops. Dominum generosa recusat
et vicina suas tendens super aequora palmas
‘eripe me domino; qui raptae praemia nobis
virginitatis habes’ ait. Haec Neptunus habebat.
Qui prece non spreta, quamvis modo visa sequenti
esset ero, formamque novat vultumque virilem
induit et cultus piscem capientibus aptos.
Hanc dominus spectans ‘o qui pendentia parvo
aera cibo celas, moderator harundinis,’ inquit
‘sic mare compositum, sic sit tibi piscis in unda
credulus et nullos, nisi fixus, sentiat hamos:
quae modo cum vili turbatis veste capillis
litore in hoc steterat (nam stantem in litore vidi),
dic ubi sit: neque enim vestigia longius exstant.’
Illa dei munus bene cedere sensit et a se
se quaeri gaudens, his est resecuta rogantem:
‘Quisquis es, ignoscas; in nullam lumina partem
gurgite ab hoc flexi studioque operatus inhaesi.
Quoque minus dubites, sic has deus aequoris artes
adiuvet, ut nemo iamdudum litore in isto,
me tamen excepto, nec femina constitit ulla.’
Credidit et verso dominus pede pressit harenam
elususque abiit: illi sua reddita forma est.
Ast ubi habere suam transformia corpora sensit, 
saepe pater dominis Triopeida tradit. At illa
nunc equa, nunc ales, modo bos, modo cervus abibat
praebebatque avido non iusta alimenta parenti.
Vis tamen illa mali postquam consumpserat omnem
materiam dederatque gravi nova pabula morbo,
ipse suos artus lacero divellere morsu
coepit et infelix minuendo corpus alebat.
Quid moror externis? Etiam mihi nempe novandi est
corporis, o iuvenis, numero finita potestas.
Nam modo qui nunc sum videor, modo flector in anguem,
armenti modo dux vires in cornua sumo, —
cornua, dum potui! nunc pars caret altera telo
frontis, ut ipse vides.” Gemitus sunt verba secuti.
Quae gemitus truncaeque deo Neptunius heros
causa rogat frontis, cum sic Calydonius amnis
coepit inornatos redimitus harundine crines:
“Triste petis munus. Quis enim sua proelia victus
commemorare velit? Referam tamen ordine. Nec tam
turpe fuit vinci, quam contendisse decorum est,
magnaque dat nobis tantus solacia victor.
Nomine siqua suo fando pervenit ad aures
Deianira tuas—quondam pulcherrima virgo
multorumque fuit spes invidiosa procorum.
Cum quibus ut soceri domus est intrata petiti,
‘accipe me generum,’ dixi ‘Parthaone nate:’
dixit et Alcides. Alii cessere duobus.
Ille Iovem socerum dare se famamque laborum
et superata suae referebat iussa novercae.
Contra ego ‘turpe deum mortali cedere’ dixi
(nondum erat ille deus), ‘regem me cernis aquarum
cursibus obliquis inter tua regna fluentum.
Nec gener externis hospes tibi missus ab oris,
sed popularis ero et rerum pars una tuarum.
Tantum ne noceat, quod me nec regia Iuno
odit et omnis abest iussorum poena laborum.
Nam, quo te iactas, Alcmena nate, creatum,
Iuppiter aut falsus pater est, aut crimine verus.
Matris adulterio patrem petis. Elige, fictum
esse Iovem malis, an te per dedecus ortum.’
Talia dicentem iamdudum lumine torvo
spectat et accensae non fortiter imperat irae
verbaque tot reddit: ‘Melior mihi dextera lingua.
Dummodo pugnando superem, tu vince loquendo,’
congrediturque ferox. Puduit modo magna locutum
cedere: reieci viridem de corpore vestem
bracchiaque opposui tenuique a pectore varas
in statione manus et pugnae membra paravi.
Ille cavis hausto spargit me pulvere palmis
inque vicem fulvae tactu flavescit harenae.
Et modo cervicem, modo crura micantia captat,
aut captare putes, omnique a parte lacessit.
Me mea defendit gravitas frustraque petebar,
haud secus ac moles, quam magno murmure fluctus
oppugnant: manet illa suoque est pondere tuta.
Digredimur paulum rursusque ad bella coimus,
inque gradu stetimus, certi non cedere; eratque
cum pede pes iunctus, totoque ego pectore pronus
et digitos digitis et frontem fronte premebam.
Non aliter vidi fortes concurrere tauros,
cum pretium pugnae toto nitidissima saltu
expetitur coniunx: spectant armenta paventque
nescia, quem maneat tanti victoria regni.
Ter sine profectu voluit nitentia contra
reicere Alcides a se mea pectora; quarto
excutit amplexus adductaque bracchia solvit,
inpulsumque manu (certum est mihi vera fateri)
protinus avertit tergoque onerosus inhaesit.
Siqua fides neque ficta mihi nunc gloria voce
quaeritur, inposito pressus mihi monte videbar.
Vix tamen inserui sudore fluentia multo
bracchia, vix solvi duros a corpore nexus:
instat anhelanti prohibetque resumere vires,
et cervice mea potitur. Tum denique tellus
pressa genu nostro est, et harenas ore momordi.
Inferior virtute meas divertor ad artes,
elaborque viro longum formatus in anguem.
Qui postquam flexos sinuavi corpus in orbes
cumque fero movi linguam stridore bisulcam,
risit et inludens nostras Tirynthius artes
‘cunarum labor est angues superare mearum,’
dixit ‘et ut vincas alios, Acheloe, dracones,
pars quota Lernaeae serpens eris unus echidnae?
Vulneribus fecunda suis erat illa, nec ullum
de centum numero caput est inpune recisum,
quin gemino cervix herede valentior esset.
Hanc ego ramosam natis e caede colubris
crescentemque malo domui domitamque reclusi.
Quid fore te credas, falsum qui versus in anguem
arma aliena moves, quem forma precaria celat?’
Dixerat, et summo digitorum vincula collo
inicit: angebar ceu guttura forcipe pressus,
pollicibusque meas pugnabam evellere fauces.
Sic quoque devicto restabat tertia tauri
forma trucis: tauro mutatus membra rebello.
Induit ille toris a laeva parte lacertos,
admissumque trahens sequitur depressaque dura
cornua figit humo meque alta sternit harena.
Nec satis hoc fuerat: rigidum fera dextera cornu
dum tenet, infregit truncaque a fronte revellit.
Naides hoc, pomis et odoro flore repletum,
sacrarunt, divesque meo Bona Copia cornu est.”
Dixerat, et nymphe ritu succincta Dianae,
una ministrarum, fusis utrimque capillis,
incessit totumque tulit praedivite cornu
autumnum et mensas, felicia poma, secundas.
Lux subit, et primo feriente cacumina sole
discedunt iuvenes: neque enim dum flumina pacem
et placidos habeant lapsus totaeque residant,
opperiuntur, aquae. Vultus Achelous agrestes
et lacerum cornu mediis caput abdidit undis.
Hunc tamen ablati domuit iactura decoris,
cetera sospes habet; capitis quoque fronde saligna
aut super inposita celatur harundine damnum.
At te, Nesse ferox, eiusdem virginis ardor
perdiderat volucri traiectum terga sagitta.
Namque nova repetens patrios cum coniuge muros
venerat Eueni rapidas Iove natus ad undas.
Uberior solito, nimbis hiemalibus auctus
verticibusque frequens erat atque inpervius amnis.
Intrepidum pro se, curam de coniuge agentem
Nessus adit, membrisque valens scitusque vadorum,
“officio” que “meo ripa sistetur in illa
haec,” ait “Alcide. Tu viribus utere nando!”
pallentemque metu fluviumque ipsumque timentem
tradidit Aonius pavidam Calydonida Nesso.
Mox, ut erat, pharetraque gravis spolioque leonis
(nam clavam et curvos trans ripam miserat arcus),
“quandoquidem coepi, superentur flumina!” dixit,
nec dubitat nec, qua sit clementissimus amnis,
quaerit et obsequio deferri spernit aquarum.
Iamque tenens ripam, missos cum tolleret arcus,
coniugis agnovit vocem: Nessoque paranti
fallere depositum “quo te fiducia” clamat
“vana pedum, violente, rapit? Tibi, Nesse biformis,
dicimus. Exaudi nec res intercipe nostras!
Si te nulla mei reverentia movit, at orbes
concubitus vetitos poterant inhibere paterni.
Haud tamen effugies, quamvis ope fidis equina:
vulnere, non pedibus te consequar.” Ultima dicta
res probat, et missa fugientia terga sagitta
traicit: exstabat ferrum de pectore aduncum.
Quod simul evulsum est, sanguis per utrumque foramen
emicuit mixtus Lernaei tabe veneni.
Excipit hunc Nessus “neque enim moriemur inulti”
secum ait et calido velamina tincta cruore
dat munus raptae velut inritamen amoris.
Longa fuit medii mora temporis, actaque magni
Herculis inplerant terras odiumque novercae.
Victor ab Oechalia Cenaeo sacra parabat
vota Iovi, cum Fama loquax praecessit ad aures,
Deianira, tuas, quae veris addere falsa
gaudet et e minimo sua per mendacia crescit,
Amphitryoniaden Ioles ardore teneri.
Credit amans, venerisque novae perterrita fama
indulsit primo lacrimis flendoque dolorem
diffudit miseranda suum; mox deinde “quid autem
flemus?” ait “paelex lacrimis laetabitur istis.
Quae quoniam adveniet, properandum aliquidque novandum est,
dum licet et nondum thalamos tenet altera nostros.
Conquerar an sileam? Repetam Calydona morerne?
Excedam tectis an, si nihil amplius, obstem?
Quid si me, Meleagre, tuam memor esse sororem
forte paro facinus, quantumque iniuria possit
femineusque dolor, iugulata paelice testor?”
In cursus animus varios abit: omnibus illis
praetulit inbutam Nesseo sanguine vestem
mittere, quae vires defecto reddat amori.
Ignaroque Lichae, quid tradat, nescia, luctus
ipsa suos tradit blandisque (miserrima!) verbis,
dona det illa viro, mandat. Capit inscius heros
induiturque umeris Lernaeae virus echidnae.
Tura dabat primis et verba precantia flammis
vinaque marmoreas patera fundebat in aras:
incaluit vis illa mali resolutaque flammis
Herculeos abiit late dilapsa per artus.
Dum potuit, solita gemitum virtute repressit;
victa malis postquam est patientia, reppulit aras
inplevitque suis nemorosam vocibus Oeten.
Nec mora, letiferam conatur scindere vestem:
qua trahitur, trahit illa cutem, foedumque relatu,
aut haeret membris frustra temptata revelli,
aut laceros artus et grandia detegit ossa.
Ipse cruor, gelido ceu quondam lamina candens
tincta lacu, stridit coquiturque ardente veneno.
Nec modus est: sorbent avidae praecordia flammae,
caeruleusque fluit toto de corpore sudor,
ambustique sonant nervi: caecaque medullis
tabe liquefactis tollens ad sidera palmas
“cladibus,” exclanmat “Saturnia, pascere nostris,
pascere et hanc pestem specta, crudelis, ab alto
corque ferum satia. Vel si miserandus et hosti,
hoc est, si tibi sum, diris cruciatibus aegram
invisamque animam natamque laboribus aufer:
hoc mihi munus erit; decet haec dare dona novercam.
Ergo ego foedantem peregrino templa cruore
Busirin domui saevoque alimenta parentis
Antaeo eripui? Nec me pastoris Hiberi
forma triplex, nec forma triplex tua, Cerbere, movit?
Vosne, manus, validi pressistis cornua tauri?
Vestrum opus Elis habet, vestrum Stymphalides undae
Partheniumque nemus? Vestra virtute relatus
Thermodontiaco caelatus balteus auro
pomaque ab insomni concustodita dracone?
Nec mihi Centauri potuere resistere, nec mi
Arcadiae vastator aper? Nec profuit hydrae
crescere per damnum geminasque resumere vires?
Quid tum? Thracis equos humano sanguine pingues
plenaque corporibus laceris praesepia vidi
visaque deieci dominumque ipsosque peremi.
His elisa iacet moles Nemeaea lacertis,
hac caelum cervice tuli. Defessa iubendo est
saeva Iovis coniunx: ego sum indefessus agendo.
Sed nova pestis adest, cui nec virtute resisti
nec telis armisque potest. Pulmonibus errat
ignis edax imis perque omnes pascitur artus.
At valet Eurystheus!—et sunt qui credere possint
esse deos!” Dixit, perque altam saucius Oeten
haud aliter graditur, quam si venabula taurus
corpore fixa gerat, factique refugerit auctor.
Saepe illum gemitus edentem, saepe frementem,
saepe retemptantem totas infringere vestes
sternentemque trabes irascentemque videres
montibus aut patrio tendentem bracchia caelo.
Ecce Lichan trepidum latitantem rupe cavata
adspicit, utque dolor rabiem conlegerat omnem,
“tune, Licha,” dixit “feralia dona dedisti?
Tune meae necis auctor eris?” Tremit ille pavetque
pallidus et timide verba excusantia dicit.
Dicentem genibusque manus adhibere parantem
corripit Alcides et terque quaterque rotatum
mittit in Euboicas tormento fortius undas.
Ille per aerias pendens induruit auras,
utque ferunt imbres gelidis concrescere ventis,
inde nives fieri, nivibus quoque molle rotatis
adstringi et spissa glomerari grandine corpus:
sic illum validis iactum per inane lacertis
exsanguemque metu nec quicquam umoris habentem
in rigidos versum silices prior edidit aetas.
Nunc quoque in Euboico scopulus brevis eminet alto
gurgite et humanae servat vestigia formae;
quem, quasi sensurum, nautae calcare verentur
appellantque Lichan.—At tu, Iovis inclita proles,
arboribus caesis, quas ardua gesserat Oete,
inque pyram structis, arcum pharetramque capacem
regnaque visuras iterum Troiana sagittas
ferre iubes Poeante satum. Quo flamma ministro est
subdita; dumque avidis comprenditur ignibus agger,
congeriem silvae Nemeaeo vellere summam
sternis et inposita clavae cervice recumbis,
haud alio vultu, quam si conviva iaceres
inter plena meri redimitus pocula sertis.
Iamque valens et in omne latus diffusa sonabat
securosque artus contemptoremque petebat
flamma suum; timuere dei pro vindice terrae.
Quos ita (sensit enim) laeto Saturnius ore
Iuppiter adloquitur: “Nostra est timor iste voluptas,
o superi, totoque libens mihi pectore grator,
quod memoris populi dicor rectorque paterque,
et mea progenies vestro quoque tuta favore est.
Nam quamquam ipsius datis hoc inmanibus actis,
obligor ipse tamen. Sed enim ne pectora vano
fida metu paveant: Oetaeas spernite flammas!
Omnia qui vicit, vincet, quos cernitis, ignes
nec nisi materna Vulcanum parte potentem
sentiet: aeternum est a me quod traxit et expers
atque inmune necis nullaque domabile flamma.
Idque ego defunctum terra caelestibus oris
accipiam, cunctisque meum laetabile factum
dis fore confido. Siquis tamen Hercule, siquis
forte deo doliturus erit, data praemia nolet,
sed meruisse dari sciet invitusque probabit.”
Adsensere dei: coniunx quoque regia visa est
cetera non duro, duro tamen ultima vultu
dicta tulisse Iovis seque indoluisse notatam.
Interea quodcumque fuit populabile flammae
Mulciber abstulerat, nec cognoscenda remansit
Herculis effigies; nec quicquam ab imagine ductum
matris habet, tantumque Iovis vestigia servat.
Utque novus serpens posita cum pelle senecta
luxuriare solet squamaque nitere recenti,
sic, ubi mortales Tirynthius exuit artus,
parte sui meliore viget maiorque videri
coepit et augusta fieri gravitate verendus.
Quem pater omnipotens inter cava nubila raptum
quadriiugo curru radiantibus intulit astris.
Sensit Atlas pondus.—Neque adhuc Stheneleius iras
solverat Eurystheus odiumque in prole paternum
exercebat atrox. At longis anxia curis
Argolis Alcmene, questus ubi ponat aniles,
cui referat nati testatos orbe labores,
cuive suos casus, Iolen habet. Herculis illam
imperiis thalamoque animoque receperat Hyllus
inpleratque uterum generoso semine, cum sic
incipit Alcmene: “Faveant tibi numina saltem
conripiantque moras, tum cum matura vocabis
praepositam timidis parientibus Ilithyiam,
quam mihi difficilem Iunonis gratia fecit.
Namque laboriferi cum iam natalis adesset
Herculis et decimum premeretur sidere signum,
tendebat gravitas uterum mihi, quodque ferebam,
tantum erat, ut posses auctorem dicere tecti
ponderis esse Iovem. Nec iam tolerare labores
ulterius poteram: quin nunc quoque frigidus artus,
dum loquor, horror habet, parsque est meminisse doloris.
Septem ego per noctes, totidem cruciata diebus,
fessa malis tendensque ad caelum bracchia magno
Lucinam Nixosque pares clamore vocabam.
Illa quidem venit, sed praecorrupta meumque
quae donare caput Iunoni vellet iniquae.
Utque meos audit gemitus, subsedit in illa
ante fores ara dextroque a poplite laevum
pressa genu digitis inter se pectine iunctis
sustinuit partus. Tacita quoque carmina voce
dixit, et inceptos tenuerunt carmina partus.
Nitor et ingrato facio convicia demens
vana Iovi cupioque mori moturaque duros
verba queror silices. Matres Cadmeides adsunt
votaque suscipiunt exhortanturque dolentem.
Una ministrarum, media de plebe, Galanthis,
flava comas, aderat, faciendis strenua iussis,
officiis dilecta suis. Ea sensit iniqua
nescio quid Iunone geri, dumque exit et intrat
saepe fores, divam residentem vidit in ara
bracchiaque in genibus digitis conexa tenentem,
et ‘quaecumque es,’ ait ‘dominae gratare: levata est
Argolis Alcmene potiturque puerpera voto.’
Exsiluit iunctasque manus pavefacta remisit
diva potens uteri: vinclis levor ipsa remissis.
Numine decepto risisse Galanthida fama est:
ridentem prensamque ipsis dea saeva capillis
traxit, et e terra corpus relevare volentem
arcuit inque pedes mutavit bracchia primos.
Strenuitas antiqua manet, nec terga colorem
amisere suum: forma est diversa priori.
Quae quia mendaci parientem iuverat ore,
ore parit nostrasque domos, ut et ante, frequentat.”
Dixit, et admonitu veteris commota ministrae
ingemuit. Quam sic nurus est adfata dolentem:
“Te tamen, o genetrix, alienae sanguine vestro
rapta movet facies. Quid si tibi mira sororis
fata meae referam? quamquam lacrimaeque dolorque
impediunt prohibentque loqui. Fuit unica matri
(me pater ex alia genuit) notissima forma
Oechalidum Dryope. Quam virginitate carentem
vimque dei passam Delphos Delumque tenentis
excipit Andraemon, et habetur coniuge felix.
Est lacus adclivis devexo margine formam
litoris efficiens: summum myrteta coronant.
Venerat huc Dryope fatorum nescia, quoque
indignere magis, nymphis latura coronas;
inque sinu puerum, qui nondum impleverat annum,
dulce ferebat onus tepidique ope lactis alebat.
Haud procul a stagno Tyrios imitata colores
in spem bacarum florebat aquatica lotos.
Carpserat hinc Dryope, quos oblectamina nato
porrigeret, flores, et idem factura videbar
(namque aderam): vidi guttas e flore cruentas
decidere et tremulo ramos horrore moveri.
Scilicet, ut referunt tardi nunc denique agrestes,
Lotis in hanc nymphe, fugiens obscena Priapi,
contulerat versos servato nomine, vultus.
Nescierat soror hoc. Quae cum perterrita retro
ire et adoratis vellet discedere nymphis,
haeserunt radice pedes. Convellere pugnat,
nec quicquam nisi summa movet. Subcrescit ab imo
totaque paulatim lentus premit inguina cortex.
Ut vidit, conata manu laniare capillos,
fronde manum implevit: frondes caput omne tenebant.
At puer Amphissos (namque hoc avus Eurytus illi
addiderat nomen) materna rigescere sentit
ubera, nec sequitur ducentem lacteus umor.
Spectatrix aderam facti crudelis opemque
non poteram tibi ferre, soror; quantumque valebam,
crescentem truncum ramosque amplexa morabar
et, fateor, volui sub eodem cortice condi.
Ecce vir Andraemon genitorque miserrimus adsunt
et quaerunt Dryopen: Dryopen quaerentibus illis
ostendi loton. Tepido dant oscula ligno
adfusique suae radicibus arboris haerent.
Nil nisi iam faciem, quod non foret arbor, habebat
cara soror: lacrimae misero de corpore factis
inrorant foliis, et, dum licet oraque praestant
vocis iter, tales effundit in aera questus:
‘Siqua fides miseris, hoc me per numina iuro
non meruisse nefas: patior sine crimine poenam.
Viximus innocuae: si mentior, arida perdam
quas habeo, frondes et caesa securibus urar.
Hunc tamen infantem maternis demite ramis
et date nutrici; nostraque sub arbore saepe
lac facitote bibat nostraque sub arbore ludat!
Cumque loqui poterit, matrem facitote salutet,
et tristis dicat “latet hoc in stipite mater.”
Stagna tamen timeat nec carpat ab arbore flores,
et frutices omnes corpus putet esse deorum!
Care vale coniunx, et tu, germana, paterque!
Qui, siqua est pietas, ab acutae vulnere falcis,
a pecoris morsu frondes defendite nostras.
Et quoniam mihi fas ad vos incumbere non est,
erigite huc artus et ad oscula nostra venite,
dum tangi possunt, parvumque attollite natum.
Plura loqui nequeo. Nam iam per candida mollis
colla liber serpit, summoque cacumine condor.
Ex oculis removete manus: sine munere vestro
contegat inductus morientia lumina cortex!’
Desierant simul ora loqui, simul esse, diuque
corpore mutato rami caluere recentes.”
Dumque refert Iole factum mirabile, dumque
Eurytidos lacrimas admoto pollice siccat
Alcmene (flet et ipsa tamen), conpescuit omnem
res nova tristitiam. Nam limine constitit alto
paene puer dubiaque tegens lanugine malas
ora reformatus primos Iolaus in annos.
Hoc illi dederat Iunonia muneris Hebe,
victa viri precibus. Quae cum iurare pararet
dona tributuram post hunc se talia nulli,
non est passa Themis: “Nam iam discordia Thebae
bella movent” dixit “Capaneusque nisi ab Iove vinci
haud poterit, fientque pares in vulnere fratres,
subductaque suos manes tellure videbit
vivus adhuc vates; ultusque parente parentem
natus erit facto pius et sceleratus eodem;
attonitusque malis exsul mentisque domusque,
vultibus Eumenidum matrisque agitabitur umbris,
donec eum coniunx fatale poposcerit aurum,
cognatumque latus Phegeius hauserit ensis.
Tum demum magno petet hos Acheloia supplex
ab Iove Callirhoe natis infantibus annos
neve necem sinat esse diu victoris inultam,
Iuppiter his motus privignae dona nurusque
praecipiet facietque viros inpubibus annis.”
Haec ubi faticano venturi praescia dixit
ore Themis, vario superi sermone fremebant,
et ‘cur non aliis eadem dare dona liceret’
murmur erat: queritur veteres Pallantias annos
coniugis esse sui, queritur canescere mitis
Iasiona Ceres, repetitum Mulciber aevum
poscit Erichthonio. Venerem quoque cura futuri
tangit et Anchisae renovare paciscitur annos.
Cui studeat, deus omnis habet, crescitque favore
turbida seditio, donec sua Iuppiter ora
solvit et “o nostri siqua est reverentia,” dixit
“quo ruitis? Tantumne aliquis sibi posse videtur,
fata quoque ut superet? Fatis Iolaus in annos,
quos egit, rediit, fatis iuvenescere debent
Callirhoe geniti, non ambitione nec armis.
Vos etiam, quoque hoc animo meliore feratis,
me quoque fata regunt. Quae si mutare valerem,
nec nostrum seri curvarent Aeacon anni,
perpetuumque aevi florem Rhadamanthus haberet
cum Minoe meo, qui propter amara senectae
pondera despicitur nec quo prius ordine regnat.”
Dicta Iovis movere deos, nec sustinet ullus,
cum videat fessos Rhadamanthon et Aeacon annis
et Minoa, queri. Qui, dum fuit integer aevi,
terruerat magnas ipso quoque nomine gentes.
Tunc erat invalidus Deionidenque iuventae
robore Miletum Phoeboque parente superbum
pertimuit credensque suis insurgere regnis,
haud tamen est patriis arcere penatibus ausus.
Sponte fugis, Milete, tua, celerique carina
Aegaeas metiris aquas et in Aside terra
moenia constituis positoris habentia nomen.
Hic tibi, dum sequitur patriae curvamina ripae,
filia Maeandri totiens redeuntis eodem
cognita Cyanee, praestantia corpora forma,
Byblida cum Cauno, prolem est enixa gemellam.
Byblis in exemplo est, ut ament concessa puellae:
Byblis Apollinei correpta cupidine fratris:
non soror ut fratrem, nec qua debebat, amabat.
Illa quidem primo nullos intellegit ignes
nec peccare putat, quod saepius oscula iungat,
quod sua fraterno circumdet bracchia collo,
mendacique diu pietatis fallitur umbra.
Paulatim declinat amor, visuraque fratrem
culta venit nimiumque cupit formosa videri
et siqua est illic formosior, invidet illi.
Sed nondum manifesta sibi est nullumque sub illo
igne facit votum: verumtamen aestuat intus.
Iam dominum appellat, iam nomina sanguinis odit:
Byblida iam mavult, quam se vocet ille sororem.
Spes tamen obscenas animo demittere non est
ausa suo vigilans: placida resoluta quiete
saepe videt, quod amat; visa est quoque iungere fratri
corpus et erubuit, quamvis sopita iacebat.
Somnus abit: silet illa diu repetitque quietis
ipsa suae speciem dubiaque ita mente profatur:
“Me miseram! tacitae quid vult sibi noctis imago?
Quam nolim rata sit! cur haec ego somnia vidi?
Ille quidem est oculis quamvis formosus iniquis
et placet, et possim, si non sit frater, amare,
et me dignus erat. Verum nocet esse sororem.—
Dummodo tale nihil vigilans committere temptem,
saepe licet simili redeat sub imagine somnus!
testis abest somno, nec abest imitata voluptas.
Pro! Venus et tenera volucer cum matre Cupido,
gaudia quanta tuli! quam me manifesta libido
contigit! ut iacui totis resoluta medullis!
ut meminisse iuvat! quamvis brevis illa voluptas
noxque fuit praeceps et coeptis invida nostris.
O ego, si liceat mutato nomine iungi,
quam bene, Caune, tuo poteram nurus esse parenti!
quam bene, Caune, meo poteras gener esse parenti!
Omnia, di facerent, essent communia nobis,
praeter avos: tu me vellem generosior esses!
Nescioquam facies igitur, pulcherrime, matrem:
at mihi, quae male sum quos tu sortita parentes,
nil nisi frater eris. Quod obest, id habebimus unum.
Quid mihi significant ergo mea visa?—quod autem
somnia pondus habent?—an habent et somnia pondus?
Di melius!—di nempe suas habuere sorores:
Sic Saturnus Opem iunctam sibi sanguine duxit,
Oceanus Tethyn, Iunonem rector Olympi.
Sunt superis sua iura! Quid ad caelestia ritus
exigere humanos diversaque foedera tempto?
Aut nostro vetitus de corde fugabitur ardor,
aut hoc si nequeo, peream, precor, ante toroque
mortua conponar, positaeque det oscula frater.—
Et tamen arbitrium quaerit res ista duorum.
Finge placere mihi: scelus esse videbitur illi!
At non Aeolidae thalamos timuere sororum!
Unde sed hos novi? Cur haec exempla paravi?
Quo feror? Obscenae procul hinc discedite flammae,
nec, nisi qua fas est germanae, frater ametur!—
Si tamen ipse mei captus prior esset amore,
forsitan illius possem indulgere furori.
Ergo ego, quae fueram non reiectura petentem,
ipsa petam! Poterisne loqui? poterisne fateri?
Coget amor: potero! vel, si pudor ora tenebit,
littera celatos arcana fatebitur ignis:
hoc placet, haec dubiam vicit sententia mentem.”
In latus erigitur cubitoque innixa sinistro
“viderit: insanos” inquit “fateamur amores.
Ei mihi! quo labor? quem mens mea concipit ignem?”
et meditata manu componit verba trementi:
dextra tenet ferrum, vacuam tenet altera ceram.
Incipit et dubitat, scribit damnatque tabellas
et notat et delet, mutat culpatque probatque,
inque vicem sumptas ponit positasque resumit.
Quid velit ignorat; quidquid factura videtur,
displicet. In vultu est audacia mixta pudori.
Scripta “soror” fuerat, visum est delere sororem
verbaque correctis incidere talia ceris:
“Quam, nisi tu dederis, non est habitura salutem,
hanc tibi mittit amans: pudet, a! pudet edere nomen.
Et si, quid cupiam, quaeris, sine nomine vellem
posset agi mea causa meo, nec cognita Byblis
ante forem, quam spes votorum certa fuisset.
Esse quidem laesi poterat tibi pectoris index
et color et macies et vultus et umida saepe
lumina nec causa suspiria mota patenti
et crebri amplexus, et quae, si forte notasti,
oscula sentiri non esse sororia possent:
ipsa tamen, quamvis animo grave vulnus habebam,
quamvis intus erat furor igneus, omnia feci
(sunt mihi di testes), ut tandem sanior essem,
pugnavique diu violenta Cupidinis arma
effugere infelix et plus, quam ferre puellam
posse putes, ego dura tuli. Superata fateri
cogor opemque tuam timidis exposcere votis.
Tu servare potes, tu perdere solus amantem:
elige, utrum facias! Non hoc inimica precatur,
sed quae, cum tibi sit iunctissima, iunctior esse
expetit et vinclo tecum propiore ligari.
Iura senes norint et, quid liceatque nefasque
fasque sit, inquirant legumque examina servent:
conveniens Venus est annis temeraria nostris!
Quid liceat, nescimus adhuc et cuncta licere
credimus et sequimur magnorum exempla deorum.
Nec nos aut durus pater aut reverentia famae
aut timor impediet (tantum sit causa timendi!).
Dulcia fraterno sub nomine furta tegemus:
est mihi libertas tecum secreta loquendi,
et damus amplexus et iungimus oscula coram,
quantum est, quod desit? Miserere fatentis amores
et non fassurae, nisi cogeret ultimus ardor,
neve merere meo subscribi causa sepulcro!”
Talia nequiquam perarantem plena reliquit
cera manum, summusque in margine versus adhaesit.
Protinus inpressa signat sua crimina gemma,
quam tinxit lacrimis (linguam defecerat umor),
deque suis unum famulis pudibunda vocavit
et pavidum blandita “fer has, fidissime, nostro”—
dixit, et adiecit longo post tempore “fratri.”
Cum daret, elapsae manibus cecidere tabellae.
Omine turbata est: misit tamen. Apta minister
tempora nactus adit traditque latentia verba.
Attonitus subita iuvenis Maeandrius ira
proicit acceptas lecta sibi parte tabellas
vixque manus retinens trepidantis ab ore ministri
“dum licet, o vetitae scelerate libidinis auctor,
effuge!” ait: “qui, si nostrum tua fata pudorem
non traherent secum, poenas mihi morte dedisses.”
Ille fugit pavidus dominaeque ferocia Cauni
dicta refert. Palles audita, Bybli, repulsa,
et pavet obsessum glaciali frigore corpus.
Mens tamen ut rediit, pariter rediere furores,
linguaque vix tales icto dedit aere voces:
“Et merito! quid enim temeraria vulneris huius
indicium feci? Quid, quae celanda fuerunt,
tam cito commisi properatis verba tabellis?
Ante erat ambiguis animi sententia dictis
praetemptanda mihi. Ne non sequeretur euntem,
parte aliqua veli, qualis foret aura, notare
debueram tutoque mari decurrere, quae nunc
non exploratis inplevi lintea ventis.
Auferor in scopulos igitur subversaque toto
obruor oceano, neque habent mea vela recursus.
Quid quod et ominibus certis prohibebar amori
indulgere meo, tum cum mihi ferre iubenti
excidit et fecit spes nostras cera caducas?
Nonne vel illa dies fuerat vel tota voluntas,
sed potius mutanda dies? Deus ipse monebat
signaque certa dabat, si non male sana fuissem.
Et tamen ipsa loqui, nec me committere cerae
debueram praesensque meos aperire furores
(vidisset lacrimas, vultum vidisset amantis!),
plura loqui poteram, quam quae cepere tabellae.
Invito potui circumdare bracchia collo
et, si reicerer, potui moritura videri
amplectique pedes adfusaque poscere vitam.
Omnia fecissem, quorum si singula duram
flectere non poterant, potuissent omnia, mentem.
Forsitan et missi sit quaedam culpa ministri:
non adiit apte nec legit idonea, credo,
tempora nec petiit horamque animumque vacantem.
Haec nocuere mihi. Neque enim est de tigride natus
nec rigidas silices solidumve in pectore ferrum
aut adamanta gerit nec lac bibit ille leaenae.
Vincetur! Repetendus erit, nec taedia coepti
ulla mei capiam, dum spiritus iste manebit.
Nam primum, si facta mihi revocare liceret,
non coepisse fuit: coepta expugnare secundum est.
Quippe nec ille potest, ut iam mea vota relinquam,
non tamen ausorum semper memor esse meorum,
et, quia desierim, leviter voluisse videbor
aut etiam temptasse illum insidiisque petisse;
vel certe non hoc, qui plurimus urget et urit
pectora nostra, deo, sed victa libidine credar.
Denique iam nequeo nil commisisse nefandum.
Et scripsi et petii: temerata est nostra voluntas;
ut nihil adiciam, non possum innoxia dici.
Quod superest, multum est in vota, in crimina parvum.”
Dixit, et (incertae tanta est discordia mentis)
cum pigeat temptasse, libet temptare: modumque
exit et infelix committit saepe repelli.
Mox ubi finis abest, patriam fugit ille nefasque
inque peregrina ponit nova moenia terra.
Tum vero maestam tota Miletida mente
defecisse ferunt, tum vero a pectore vestem
diripuit planxitque suos furibunda lacertos.
Iamque palam est demens inconcessamque fatetur
spem veneris, siquidem patriam invisosque penates
deserit et profugi sequitur vestigia fratris.
Utque tuo motae, proles Semeleia, thyrso
Ismariae celebrant repetita triennia bacchae,
Byblida non aliter latos ululasse per agros
Bubasides videre nurus. Quibus illa relictis
Caras et armiferos Lelegas Lyciamque pererrat.
Iam Cragon et Limyren Xanthique reliquerat undas,
quoque Chimaera iugo mediis in partibus ignem,
pectus et ora leae, caudam serpentis habebat;
deficiunt silvae, cum tu lassata sequendo
concidis et dura positis tellure capillis,
Bybli, iaces frondesque tuo premis ore caducas.
Saepe etiam nymphae teneris Lelegeides ulnis
tollere conantur; saepe, ut medeatur amori,
praecipiunt surdaeque adhibent solacia menti:
muta iacet viridesque suis tenet unguibus herbas
Byblis, et umectat lacrimarum gramina rivus.
Naidas his venam, quae numquam arescere posset,
subposuisse ferunt: quid enim dare maius habebant?
Protinus, ut secto piceae de cortice guttae,
utve tenax gravida manat tellure bitumen,
utve sub adventu spirantis lene favoni
sole remollescit, quae frigore constitit, unda,
sic lacrimis consumpta suis Phoebeia Byblis
vertitur in fontem, qui nunc quoque vallibus illis
nomen habet dominae nigraque sub ilice manat.
Fama novi centum Cretaeas forsitan urbes
implesset monstri, si non miracula nuper
Iphide mutata Crete propiora tulisset.
Proxima Cnosiaco nam quondam Phaestia regno
progenuit tellus ignotum nomine Ligdum,
ingenua de plebe virum. Nec census in illo
nobilitate sua maior, sed vita fidesque
inculpata fuit. Gravidae qui coniugis aures
vocibus his monuit, cum iam prope partus adesset:
“Quae voveam, duo sunt; minimo ut relevere dolore,
utque marem parias; onerosior altera sors est,
et vires fortuna negat. Quod abominor, ergo
edita forte tuo fuerit si femina partu,
(invitus mando: pietas, ignosce!) necetur.”
Dixerat, et lacrimis vultus lavere profusis,
tam qui mandabat, quam cui mandata dabantur.
Sed tamen usque suum vanis Telethusa maritum
sollicitat precibus, ne spem sibi ponat in arto.
Certa sua est Ligdo sententia. Iamque ferendo
vix erat illa gravem maturo pondere ventrem,
cum medio noctis spatio sub imagine somni
Inachis ante torum, pompa comitata sacrorum,
aut stetit aut visa est. Inerant lunaria fronti
cornua cum spicis nitido flaventibus auro
et regale decus. Cum qua latrator Anubis
sanctaque Bubastis variusque coloribus Apis,
quique premit vocem digitoque silentia suadet,
sistraque erant numquamque satis quaesitus Osiris
plenaque somniferis serpens peregrina venenis.
Tum velut excussam somno et manifesta videntem
sic adfata dea est: “Pars o Telethusa mearum,
pone graves curas mandataque falle mariti.
Nec dubita, cum te partu Lucina levarit,
tollere quidquid erit. Dea sum auxiliaris opemque
exorata fero, nec te coluisse quereris
ingratum numen.” Monuit thalamoque recessit.
Laeta toro surgit purasque ad sidera supplex
Cressa manus tollens, rata sint sua visa, precatur.
Ut dolor increvit, seque ipsum pondus in auras
expulit et nata est ignaro femina patre,
iussit ali mater puerum mentita: fidemque
res habuit, neque erat ficti nisi conscia nutrix.
Vota pater solvit nomenque inponit avitum:
Iphis avus fuerat. Gavisa est nomine mater,
quod commune foret nec quemquam falleret illo.
Inde incepta pia mendacia fraude latebant:
cultus erat pueri, facies, quam sive puellae,
sive dares puero, fuerat formosus uterque.
Tertius interea decimo successerat annus,
cum pater, Iphi, tibi flavam despondet Ianthen,
inter Phaestiadas quae laudatissima formae
dote fuit virgo, Dictaeo nata Teleste.
Par aetas, par forma fuit, primasque magistris
accepere artes, elementa aetatis, ab isdem.
Hinc amor ambarum tetigit rude pectus et aequum
vulnus utrique dedit. Sed erat fiducia dispar:
coniugium pactaeque exspectat tempora taedae
quamque virum putat esse, virum fore credit Ianthe;
Iphis amat, qua posse frui desperat, et auget
hoc ipsum flammas, ardetque in virgine virgo;
vixque tenens lacrimas “quis me manet exitus” inquit,
“cognita quam nulli, quam prodigiosa novaeque
cura tenet Veneris? Si di mihi parcere vellent,
parcere debuerant; si non, et perdere vellent,
naturale malum saltem et de more dedissent.
Nec vaccam vaccae, nec equas amor urit equarum:
urit oves aries, sequitur sua femina cervum.
Sic et aves coeunt, interque animalia cuncta
femina femineo conrepta cupidine nulla est.
Vellem nulla forem! Ne non tamen omnia Crete
monstra ferat, taurum dilexit filia Solis,
femina nempe marem: meus est furiosior illo,
si verum profitemur, amor! Tamen illa secuta est
spem Veneris, tamen illa dolis et imagine vaccae
passa bovem est, et erat, qui deciperetur adulter!
Huc licet e toto sollertia confluat orbe,
ipse licet revolet ceratis Daedalus alis,
quid faciet? Num me puerum de virgine doctis
artibus efficiet? num te mutabit, Ianthe?
Quin animum firmas, teque ipsa reconligis, Iphi,
consiliique inopes et stultos excutis ignes?
Quid sis nata, vide, nisi te quoque decipis ipsa,
et pete quod fas est, et ama quod femina debes!
Spes est, quae capiat, spes est, quae pascit amorem:
hanc tibi res adimit. Non te custodia caro
arcet ab amplexu nec cauti cura mariti,
non patris asperitas, non se negat ipsa roganti:
nec tamen est potienda tibi, nec, ut omnia fiant,
esse potes felix, ut dique hominesque laborent.
Nunc quoque votorum nulla est pars vana meorum,
dique mihi faciles, quidquid valuere, dederunt;
quodque ego, vult genitor, vult ipsa socerque futurus.
At non vult natura, potentior omnibus istis,
quae mihi sola nocet. Venit ecce optabile tempus,
luxque iugalis adest, et iam mea fiet Ianthe—
nec mihi continget: mediis sitiemus in undis.
Pronuba quid Iuno, quid ad haec, Hymenaee, venitis
sacra, quibus qui ducat abest, ubi nubimus ambae?”
Pressit ab his vocem. Nec lenius altera virgo
aestuat, utque celer venias, Hymenaee, precatur.
Quod petit haec, Telethusa timens modo tempora differt,
nunc ficto languore moram trahit, omina saepe
visaque causatur. Sed iam consumpserat omnem
materiam ficti, dilataque tempora taedae
institerant, unusque dies restabat. At illa
crinalem capiti vittam nataeque sibique
detrahit et passis aram complexa capillis
“Isi, Paraetonium Mareoticaque arva Pharonque
quae colis et septem digestum in cornua Nilum:
fer, precor” inquit “opem nostroque medere timori!
Te, dea, te quondam tuaque haec insignia vidi
cunctaque cognovi, sonitum comitantiaque aera
sistrorum, memorique animo tua iussa notavi.
Quod videt haec lucem, quod non ego punior, ecce
consilium munusque tuum est. Miserere duarum
auxilioque iuva!” Lacrimae sunt verba secutae.
Visa dea est movisse suas (et moverat) aras,
et templi tremuere fores, imitataque lunam
cornua fulserunt, crepuitque sonabile sistrum.
Non secura quidem, fausto tamen omine laeta
mater abit templo: sequitur comes Iphis euntem,
quam solita est, maiore gradu, nec candor in ore
permanet, et vires augentur, et acrior ipse est
vultus, et incomptis brevior mensura capillis,
plusque vigoris adest, habuit quam femina. Nam quae
femina nuper eras, puer es. Date munera templis
nec timida gaudete fide! Dant munera templis,
addunt et titulum; titulus breve carmen habebat:
DONA·PUER·SOLVIT·QUAE·FEMINA . VOVERAT . IPHIS
Postera lux radiis latum patefecerat orbem,
cum Venus et Iuno sociosque Hymenaeus ad ignes
conveniunt, potiturque sua puer Iphis Ianthe.
Inde per inmensum croceo velatus amictu
aethera digreditur Ciconumque Hymenaeus ad oras
tendit et Orphea nequiquam voce vocatur.
Adfuit ille quidem, sed nec sollemnia verba
nec laetos vultus nec felix attulit omen.
Fax quoque, quam tenuit, lacrimoso stridula fumo
usque fuit nullosque invenit motibus ignes.
Exitus auspicio gravior: nam nupta per herbas
dum nova naiadum turba comitata vagatur,
occidit in talum serpentis dente recepto.
Quam satis ad superas postquam Rhodopeius auras
deflevit vates, ne non temptaret et umbras,
ad Styga Taenaria est ausus descendere porta;
perque leves populos simulacraque functa sepulcro
Persephonen adiit inamoenaque regna tenentem
umbrarum dominum. Pulsisque ad carmina nervis
sic ait: “O positi sub terra numina mundi,
in quem reccidimus, quidquid mortale creamur,
si licet et falsi positis ambagibus oris
vera loqui sinitis, non huc, ut opaca viderem
Tartara, descendi, nec uti villosa colubris
terna Medusaei vincirem guttura monstri:
causa viae est coniunx, in quam calcata venenum
vipera diffudit crescentesque abstulit annos.
Posse pati volui nec me temptasse negabo:
vicit Amor. Supera deus hic bene notus in ora est,
an sit et hic, dubito. Sed et hic tamen auguror esse;
famaque si veteris non est mentita rapinae,
vos quoque iunxit Amor. Per ego haec loca plena timoris,
per chaos hoc ingens vastique silentia regni,
Eurydices, oro, properata retexite fata.
Omnia debemur vobis, paulumque morati
serius aut citius sedem properamus ad unam.
Tendimus huc omnes, haec est domus ultima, vosque
humani generis longissima regna tenetis.
Haec quoque, cum iustos matura peregerit annos,
iuris erit vestri: pro munere poscimus usum.
Quod si fata negant veniam pro coniuge, certum est
nolle redire mihi: leto gaudete duorum.”
Talia dicentem nervosque ad verba moventem
exsangues flebant animae: nec Tantalus undam
captavit refugam, stupuitque Ixionis orbis,
nec carpsere iecur volucres, urnisque vacarunt
Belides, inque tuo sedisti, Sisyphe, saxo.
Tunc primum lacrimis victarum carmine fama est
Eumenidum maduisse genas. Nec regia coniunx
sustinet oranti nec qui regit ima negare,
Eurydicenque vocant. Umbras erat illa recentes
inter et incessit passu de vulnere tardo.
Hanc simul et legem Rhodopeius accipit Orpheus,
ne flectat retro sua lumina, donec Avernas
exierit valles: aut inrita dona futura.
Carpitur acclivis per muta silentia trames,
arduus, obscurus, caligine densus opaca.
Nec procul afuerunt telluris margine summae:
hic, ne deficeret, metuens avidusque videndi
flexit amans oculos; et protinus illa relapsa est,
bracchiaque intendens prendique et prendere certans
nil nisi cedentes infelix arripit auras.
Iamque iterum moriens non est de coniuge quicquam
questa suo: quid enim nisi se quereretur amatam?
Supremumque “vale,” quod iam vix auribus ille
acciperet, dixit revolutaque rursus eodem est.
Non aliter stupuit gemina nece coniugis Orpheus,
quam tria qui timidus, medio portante catenas,
colla canis vidit, quem non pavor ante reliquit,
quam natura prior, saxo per corpus oborto;
quique in se crimen traxit voluitque videri
Olenos esse nocens, tuque, o confisa figurae,
infelix Lethaea, tuae, iunctissima quondam
pectora, nunc lapides, quos umida sustinet Ide.
Orantem frustraque iterum transire volentem
portitor arcuerat. Septem tamen ille diebus
squalidus in ripa Cereris sine munere sedit:
cura dolorque animi lacrimaeque alimenta fuere.
Esse deos Erebi crudeles questus, in altam
se recipit Rhodopen pulsumque aquilonibus Haemum.
Tertius aequoreis inclusum piscibus annum
finierat Titan, omnemque refugerat Orpheus
femineam venerem, seu quod male cesserat illi,
sive fidem dederat. Multas tamen ardor habebat
iungere se vati, multae doluere repulsae.
Ille etiam Thracum populis fuit auctor amorem
in teneros transferre mares citraque iuventam
aetatis breve ver et primos carpere flores.
Collis erat collemque super planissima campi
area, quam viridem faciebant graminis herbae.
Umbra loco deerat: qua postquam parte resedit
dis genitus vates et fila sonantia movit, 
umbra loco venit. Non Chaonis afuit arbor.
non nemus Heliadum, non frondibus aesculus altis,
nec tiliae molles, nec fagus et innuba laurus,
et coryli fragiles et fraxinus utilis hastis
enodisque abies curvataque glandibus ilex
et platanus genialis acerque coloribus impar
amnicolaeque simul salices et aquatica lotos
perpetuoque virens buxum tenuesque myricae
et bicolor myrtus et bacis caerula tinus.
Vos quoque, flexipedes hederae, venistis et una
pampineae vites et amictae vitibus ulmi,
ornique et piceae pomoque onerata rubenti
arbutus et lentae, victoris praemia, palmae
et succincta comas hirsutaque vertice pinus,
grata deum matri; siquidem Cybeleius Attis
exuit hac hominem truncoque induruit illo.
Adfuit huic turbae metas imitata cupressus,
nunc arbor, puer ante deo dilectus ab illo,
qui citharam nervis et nervis temperat arcum.
Namque sacer nymphis Carthaea tenentibus arva
ingens cervus erat, lateque patentibus altas
ipse suo capiti praebebat cornibus umbras.
Cornua fulgebant auro, demissaque in armos
pendebant tereti gemmata monilia collo.
Bulla super frontem parvis argentea loris
vincta movebatur parilique aetate: nitebant
auribus e geminis circum cava tempora bacae.
Isque metu vacuus naturalique pavore
deposito celebrare domos mulcendaque colla
quamlibet ignotis manibus praebere solebat.
Sed tamen ante alios, Ceae pulcherrime gentis,
gratus erat, Cyparisse, tibi. Tu pabula cervum
ad nova, tu liquidi ducebas fontis ad undam,
tu modo nectebas varios per cornua flores,
nunc eques in tergo residens huc laetus et illuc
mollia purpureis frenabas ora capistris.
Aestus erat mediusque dies, solisque vapore
concava litorei fervebant bracchia cancri:
fessus in herbosa posuit sua corpora terra
cervus et arborea frigus ducebat ab umbra.
Hunc puer imprudens iaculo Cyparissus acuto
fixit; et ut saevo morientem vulnere vidit,
velle mori statuit. Quae non solacia Phoebus
dixit et ut leviter pro materiaque doleret,
admonuit! Gemit ille tamen munusque supremum
hoc petit a superis, ut tempore lugeat omni.
Iamque per inmensos egesto sanguine fletus
in viridem verti coeperunt membra colorem,
et modo qui nivea pendebant fronte capilli,
horrida caesaries fieri sumptoque rigore
sidereum gracili spectare cacumine caelum.
Ingemuit tristisque deus “lugebere nobis
lugebisque alios aderisque dolentibus” inquit.
Tale nemus vates attraxerat inque ferarum
concilio medius turba volucrumque sedebat.
Ut satis impulsas temptavit pollice chordas
et sensit varios, quamvis diversa sonarent,
concordare modos, hoc vocem carmine movit:
“Ab Iove, Musa parens, (cedunt Iovis omnia regno!)
carmina nostra move! Iovis est mihi saepe potestas
dicta prius: cecini plectro graviore Gigantas
sparsaque Phlegraeis victricia fulmina campis:
nunc opus est leviore lyra, puerosque canamus
dilectos superis, inconcessisque puellas
ignibus attonitas meruisse libidine poenam.
Rex superum Phrygii quondam Ganymedis amore
arsit, et inventum est aliquid, quod Iuppiter esse,
quam quod erat, mallet. Nulla tamen alite verti
dignatur, nisi quae posset sua fulmina ferre.
Nec mora, percusso mendacibus aere pennis
abripit Iliaden; qui nunc quoque pocula miscet
invitaque Iovi nectar Iunone ministrat.
Te quoque, Amyclide, posuisset in aethere Phoebus,
tristia si spatium ponendi fata dedissent.
Qua licet, aeternus tamen es: quotiensque repellit
ver hiemem piscique aries succedit aquoso,
tu totiens oreris viridique in caespite flores.
Te meus ante omnes genitor dilexit, et orbe
in medio positi caruerunt praeside Delphi,
dum deus Eurotan inmunitamque frequentat
Sparten. Nec citharae nec sunt in honore sagittae:
inmemor ipse sui non retia ferre recusat,
non tenuisse canes, non per iuga montis iniqui
ire comes, longaque alit adsuetudine flammas.
Iamque fere medius Titan venientis et actae
noctis erat spatioque pari distabat utrimque:
corpora veste levant et suco pinguis olivi
splendescunt latique ineunt certamina disci.
Quem prius aerias libratum Phoebus in auras
misit et oppositas disiecit pondere nubes.
Reccidit in solidam longo post tempore terram
pondus et exhibuit iunctam cum viribus artem.
Protinus imprudens actusque cupidine lusus
tollere Taenarides orbem properabat. At illum
dura repercusso subiecit verbere tellus
in vultus, Hyacinthe, tuos. Expalluit aeque
quam puer ipse deus conlapsosque excipit artus,
et modo te refovet, modo tristia vulnera siccat,
nunc animam admotis fugientem sustinet herbis.
Nil prosunt artes: erat inmedicabile vulnus.
Ut siquis violas rigidumve papaver in horto
liliaque infringat fulvis horrentia linguis,
marcida demittant subito caput illa vietum
nec se sustineant spectentque cacumine terram:
sic vultus moriens iacet, et defecta vigore
ipsa sibi est oneri cervix umeroque recumbit.
‘Laberis, Oebalide, prima fraudate iuventa,’
Phoebus ait ‘videoque tuum, mea crimina, vulnus.
Tu dolor es facinusque meum: mea dextera leto
inscribenda tuo est! Ego sum tibi funeris auctor.
Quae mea culpa tamen? Nisi si lusisse vocari
culpa potest, nisi culpa potest et amasse vocari.
Atque utinam merito vitam tecumque liceret
reddere! Quod quoniam fatali lege tenemur,
semper eris mecum memorique haerebis in ore.
Te lyra pulsa manu, te carmina nostra sonabunt,
flosque novus scripto gemitus imitabere nostros.
Tempus et illud erit, quo se fortissimus heros
addat in hunc florem folioque legatur eodem.’
Talia dum vero memorantur Apollinis ore,
ecce cruor, qui fusus humo signaverat herbas,
desinit esse cruor, Tyrioque nitentior ostro
flos oritur formamque capit quam lilia, si non
purpureus color his, argenteus esset in illis.
Non satis hoc Phoebo est (is enim fuit auctor honoris):
ipse suos gemitus foliis inscribit, et AI AI
flos habet inscriptum, funestaque littera dicta est.
Nec genuisse pudet Sparten Hyacinthon, honorque
durat in hoc aevi, celebrandaque more priorum
annua praelata redeunt Hyacinthia pompa.
At si forte roges fecundam Amathunta metallis,
an genuisse velit Propoetidas, abnuat aeque
atque illos, gemino quondam quibus aspera cornu
frons erat: unde etiam nomen traxere Cerastae.
Ante fores horum stabat Iovis Hospitis ara;
ignarus sceleris quam siquis sanguine tinctam
advena vidisset, mactatos crederet illic
lactantes vitulos Amathusiacasque bidentes:
hospes erat caesus. Sacris offensa nefandis
ipsa suas urbes Ophiusiaque arva parabat
deserere alma Venus. ‘Sed quid loca grata, quid urbes
peccavere meae? Quod’ dixit ‘crimen in illis?
Exsilio poenam potius gens impia pendat,
vel nece, vel siquid medium est mortisque fugaeque.
Idque quid esse potest, nisi versae poena figurae?’
Dum dubitat, quo mutet eos, ad cornua vultum
flexit et admonita est haec illis posse relinqui:
grandiaque in torvos transformat membra iuvencos.
Sunt tamen obscenae Venerem Propoetides ausae
esse negare deam. Pro quo sua, numinis ira,
corpora cum forma primae vulgasse feruntur:
utque pudor cessit sanguisque induruit oris,
in rigidum parvo silicem discrimine versae.
Quas quia Pygmalion aevum per crimen agentes
viderat, offensus vitiis, quae plurima menti
femineae natura dedit, sine coniuge caelebs
vivebat thalamique diu consorte carebat.
Interea niveum mira feliciter arte
sculpsit ebur formamque dedit, qua femina nasci
nulla potest: operisque sui concepit amorem.
Virginis est verae facies, quam vivere credas,
et, si non obstet reverentia, velle moveri:
ars adeo latet arte sua. Miratur et haurit
pectore Pygmalion simulati corporis ignes.
Saepe manus operi temptantes admovet, an sit
corpus an illud ebur: nec adhuc ebur esse fatetur.
Oscula dat reddique putat loquiturque tenetque,
et credit tactis digitos insidere membris,
et metuit, pressos veniat ne livor in artus.
Et modo blanditias adhibet, modo grata puellis
munera fert illi conchas teretesque lapillos
et parvas volucres et flores mille colorum
liliaque pictasque pilas et ab arbore lapsas
Heliadum lacrimas; ornat quoque vestibus artus,
dat digitis gemmas, dat longa monilia collo:
aure leves bacae, redimicula pectore pendent.
Cuncta decent: nec nuda minus formosa videtur.
Conlocat hanc stratis concha Sidonide tinctis
appellatque tori sociam, acclinataque colla
mollibus in plumis, tamquam sensura, reponit.
Festa dies Veneris tota celeberrima Cypro
venerat, et pandis inductae cornibus aurum
conciderant ictae nivea cervice iuvencae,
turaque fumabant: cum munere functus ad aras
constitit et timide, ‘si di dare cuncta potestis,
sit coniunx, opto’ (non ausus ‘eburnea virgo’
dicere) Pygmalion ‘similis mea’ dixit ‘eburnae.’
Sensit, ut ipsa suis aderat Venus aurea festis,
vota quid illa velint; et, amici numinis omen,
flamma ter accensa est apicemque per aera duxit.
Ut rediit, simulacra suae petit ille puellae
incumbensque toro dedit oscula: visa tepere est.
Admovet os iterum, manibus quoque pectora temptat:
temptatum mollescit ebur positoque rigore
subsidit digitis ceditque, ut Hymettia sole
cera remollescit tractataque pollice multas
flectitur in facies ipsoque fit utilis usu.
Dum stupet et dubie gaudet fallique veretur,
rursus amans rursusque manu sua vota retractat.
Corpus erat: saliunt temptatae pollice venae.
Tum vero Paphius plenissima concipit heros
verba, quibus Veneri grates agat, oraque tandem
ore suo non falsa premit: dataque oscula virgo
sensit et erubuit timidumque ad lumina lumen
attollens pariter cum caelo vidit amantem.
Coniugio, quod fecit, adest dea. Iamque coactis
cornibus in plenum noviens lunaribus orbem
illa Paphon genuit, de qua tenet insula nomen.
Editus hac ille est, qui, si sine prole fuisset,
inter felices Cinyras potuisset haberi.
Dira canam: procul hinc natae, procul este parentes!
Aut, mea si vestras mulcebunt carmina mentes,
desit in hac mihi parte fides, nec credite factum,
vel, si credetis, facti quoque credite poenam.
Si tamen admissum sinit hoc natura videri,
[gentibus Ismariis et nostro gratulor orbi,]
gratulor huic terrae, quod abest regionibus illis,
quae tantum genuere nefas. Sit dives amomo
cinnamaque costumque suum sudataque ligno
tura ferat floresque alios Panchaia tellus,
dum ferat et murram: tanti nova non fuit arbor.
Ipse negat nocuisse tibi sua tela Cupido,
Myrrha, facesque suas a crimine vindicat isto.
Stipite te Stygio tumidisque adflavit echidnis
e tribus una soror. Scelus est odisse parentem:
hic amor est odio maius scelus. Undique lecti
te cupiunt proceres, totoque oriente iuventus
ad thalami certamen adest. Ex omnibus unum
elige, Myrrha, virum: dum ne sit in omnibus unus.
Illa quidem sentit foedoque repugnat amori
et secum ‘quo mente feror? quid molior?’ inquit:
‘di, precor, et pietas sacrataque iura parentum,
hoc prohibete nefas scelerique resistite nostro, —
si tamen hoc scelus est. Sed enim damnare negatur
hanc venerem pietas, coeuntque animalia nullo
cetera delicto. Nec habetur turpe iuvencae
ferre patrem tergo, fit equo sua filia coniunx,
quasque creavit init pecudes caper, ipsaque, cuius
semine concepta est, ex illo concipit ales.
Felices, quibus ista licent! Humana malignas
cura dedit leges, et quod natura remittit,
invida iura negant. Gentes tamen esse feruntur,
in quibus et nato genetrix et nata parenti
iungitur, ut pietas geminato crescat amore.
Me miseram, quod non nasci mihi contigit illic,
fortunaque loci laedor! — Quid in ista revolvor?
Spes interdictae discedite! Dignus amari
ille, sed ut pater, est. — Ergo si filia magni
non essem Cinyrae, Cinyrae concumbere possem;
nunc quia iam meus est, non est meus, ipsaque damno
est mihi proximitas: aliena potentior essem.
Ire libet procul hinc patriaeque relinquere fines,
dum scelus effugiam. Retinet malus ardor amantem,
ut praesens spectem Cinyram tangamque loquarque
osculaque admoveam, si nil conceditur ultra.
Ultra autem spectare aliquid potes, impia virgo?
Et quot confundas et iura et nomina, sentis!
Tune eris et matris paelex et adultera patris?
Tune soror nati genetrixque vocabere fratris?
Nec metues atro crinitas angue sorores,
quas facibus saevis oculos atque ora petentes
noxia corda vident? At tu, dum corpore non es
passa nefas, animo ne concipe, neve potentis
concubitu vetito naturae pollue foedus.
Velle puta: res ipsa vetat. Pius ille memorque est
moris — et o vellem similis furor esset in illo!’
Dixerat, at Cinyras, quem copia digna procorum,
quid faciat, dubitare facit, scitatur ab ipsa
nominibus dictis, cuius velit esse mariti.
Illa silet primo, patriisque in vultibus haerens
aestuat et tepido suffundit lumina rore.
Virginei Cinyras haec credens esse timoris,
flere vetat siccatque genas atque oscula iungit.
Myrrha datis nimium gaudet: consultaque, qualem
optet habere virum, ‘similem tibi’ dixit. At ille
non intellectam vocem conlaudat et ‘esto
tam pia semper’ ait. Pietatis nomine dicto
demisit vultus sceleris sibi conscia virgo.
Noctis erat medium, curasque et corpora somnus
solverat. At virgo Cinyreia pervigil igni
carpitur indomito furiosaque vota retractat.
Et modo desperat, modo vult temptare, pudetque
et cupit, et, quid agat, non invenit. Utque securi
saucia trabs ingens, ubi plaga novissima restat,
quo cadat, in dubio est omnique a parte timetur:
sic animus vario labefactus vulnere nutat
huc levis atque illuc momentaque sumit utroque.
Nec modus aut requies, nisi mors, reperitur amoris.
Mors placet. Erigitur laqueoque innectere fauces
destinat et zona summo de poste revincta
‘care vale Cinyra causamque intellege mortis!’
dixit et aptabat pallenti vincula collo.
Murmura verborum fidas nutricis ad aures
pervenisse ferunt limen servantis alumnae.
Surgit anus reseratque fores, mortisque paratae
instrumenta videns spatio conclamat eodem
seque ferit scinditque sinus ereptaque collo
vincula dilaniat. Tum denique flere vacavit,
tum dare complexus laqueique requirere causam.
Muta silet virgo terramque inmota tuetur
et deprensa dolet tardae conamina mortis.
Instat anus canosque suos et inania nudans
ubera per cunas alimentaque prima precatur,
ut sibi committat, quidquid dolet. Illa rogantem
aversata gemit. Certa est exquirere nutrix
nec solam spondere fidem: ‘dic’ inquit ‘opemque
me sine ferre tibi; non est mea pigra senectus.
Seu furor est, habeo, quae carmine sanet et herbis,
sive aliquis nocuit, magico lustrabere ritu,
ira deum sive est, sacris placabilis ira.
Quid rear ulterius ? Certe fortuna domusque
sospes et in cursu est, vivit genetrixque paterque.’
Myrrha, patre audito, suspiria duxit ab imo
pectore. Nec nutrix etiamnum concipit ullum
mente nefas, aliquemque tamen praesentit amorem;
propositique tenax, quodcumque est, orat, ut ipsi
indicet, et gremio lacrimantem tollit anili
atque ita complectens infirmis membra lacertis
‘sensimus,’ inquit ‘amas! sed et hic mea (pone timorem)
sedulitas erit apta tibi, nec sentiet umquam
hoc pater.’ Exsiluit gremio furibunda torumque
ore premens ‘discede, precor, miseroque pudori
parce!’ ait. Instanti ‘discede, aut desine’ dixit
‘quaerere, quid doleam: scelus est, quod scire laboras.’
Horret anus tremulasque manus annisque metuque
tendit et ante pedes supplex procumbit alumnae
et modo blanditur, modo, si non conscia fiat,
terret; et indicium laquei coeptaeque minatur
mortis et officium commisso spondet amori.
Extulit illa caput lacrimisque implevit obortis
pectora nutricis; conataque saepe fateri
saepe tenet vocem, pudibundaque vestibus ora
texit et ‘o’ dixit ‘felicem coniuge matrem!’
Hactenus, et gemuit. Gelidus nutricis in artus
ossaque (sensit enim) penetrat tremor, albaque toto
vertice canities rigidis stetit hirta capillis.
Multaque, ut excuteret diros, si posset, amores,
addidit: at virgo scit se non falsa moneri,
certa mori tamen est, si non potiatur amore.
‘Vive,’ ait haec ‘potiere tuo’ — et, non ausa ‘parente’
dicere, conticuit promissaque numine firmat.
Festa piae Cereris celebrabant annua matres
illa, quibus nivea velatae corpora veste
primitias frugum dant spicea serta suarum
perque novem noctes venerem tactusque viriles
in vetitis numerant. Turba Cenchreis in illa
regis adest coniunx, arcanaque sacra frequentat.
Ergo legitima vacuus dum coniuge lectus,
nacta gravem vino Cinyram male sedula nutrix,
nomine mentito veros exponit amores
et faciem laudat. Quaesitis virginis annis
‘par’ ait ‘est Myrrhae.’ Quam postquam adducere iussa est
utque domum rediit, ‘gaude mea’ dixit ‘alumna:
vicimus.’ Infelix non toto pectore sentit
laetitiam virgo, praesagaque pectora maerent;
sed tamen et gaudet: tanta est discordia mentis.
Tempus erat, quo cuncta silent, interque triones
flexerat obliquo plaustrum temone Bootes:
ad facinus venit illa suum. Fugit aurea caelo
luna, tegunt nigrae latitantia sidera nubes:
nox caret igne suo. Primus tegis, Icare, vultus
Erigoneque pio sacrata parentis amore.
Ter pedis offensi signo est revocata, ter omen
funereus bubo letali carmine fecit:
it tamen, et tenebrae minuunt noxque atra pudorem;
nutricisque manum laeva tenet, altera motu
caecum iter explorat. Thalami iam limina tangit,
iamque fores aperit, iam ducitur intus: at illi
poplite succiduo genua intremuere, fugitque
et color et sanguis, animusque relinquit euntem.
Quoque suo propior sceleri est, magis horret, et ausi
paenitet, et vellet non cognita posse reverti.
Cunctantem longaeva manu deducit et alto
admotam lecto cum traderet ‘accipe,’ dixit
‘ista tua est, Cinyra’ devotaque corpora iunxit.
Accipit obsceno genitor sua viscera lecto
virgineosque metus levat hortaturque timentem.
Forsitan aetatis quoque nomine ‘filia’ dixit,
dixit et illa ‘pater,’ sceleri ne nomina desint.
Plena patris thalamis excedit et impia diro
semina fert utero conceptaque crimina portat.
Postera nox facinus geminat. Nec finis in illa est:
cum tandem Cinyras, avidus cognoscere amantem
post tot concubitus, inlato lumine vidit
et scelus et natam, verbisque dolore retentis
pendenti nitidum vagina deripit ensem.
Myrrha fugit, tenebrisque et caecae munere noctis
intercepta neci est: latosque vagata per agros
palmiferos Arabas Panchaeaque rura reliquit;
perque novem erravit redeuntis cornua lunae,
cum tandem terra requievit fessa Sabaea;
vixque uteri portabat onus. Tum nescia voti
atque inter mortisque metus et taedia vitae
est tales complexa preces: ‘O siqua patetis
numina confessis, merui nec triste recuso
supplicium. Sed ne violem vivosque superstes
mortuaque exstinctos, ambobus pellite regnis
mutataeque mihi vitamque necemque negate.’
Numen confessis aliquod patet: ultima certe
vota suos habuere deos. Nam crura loquentis
terra supervenit, ruptosque obliqua per ungues
porrigitur radix, longi firmamina trunci;
ossaque robur agunt, mediaque manente medulla
sanguis it in sucos, in magnos bracchia ramos,
in parvos digiti, duratur cortice pellis.
Iamque gravem crescens uterum perstrinxerat arbor
pectoraque obruerat collumque operire parabat,
non tulit illa moram venientique obvia ligno
subsedit mersitque suos in cortice vultus.
Quae quamquam amisit veteres cum corpore sensus,
flet tamen, et tepidae manant ex arbore guttae.
Est honor et lacrimis, stillataque robore murra
nomen erile tenet nulloque tacebitur aevo.
At male conceptus sub robore creverat infans
quaerebatque viam, qua se genetrice relicta
exsereret: media gravidus tumet arbore venter.
Tendit onus matrem: neque habent sua verba dolores,
nec Lucina potest parientis voce vocari.
Nitenti tamen est similis curvataque crebros
dat gemitus arbor lacrimisque cadentibus umet.
Constitit ad ramos mitis Lucina dolentes
admovitque manus et verba puerpera dixit.
Arbor agit rimas et fissa cortice vivum
reddit onus, vagitque puer; quem mollibus herbis
naides impositum lacrimis unxere parentis.
Laudaret faciem Livor quoque. Qualia namque
corpora nudorum tabula pinguntur Amorum,
talis erat: sed, ne faciat discrimina cultus,
aut huic adde leves, aut illi deme pharetras.
Labitur occulte fallitque volatilis aetas,
et nihil est annis velocius. Ille sorore
natus avoque suo, qui conditus arbore nuper,
nuper erat genitus, modo formosissimus infans,
iam iuvenis, iam vir, iam se formosior ipso est:
iam placet et Veneri matrisque ulciscitur ignes.
Namque pharetratus dum dat puer oscula matri,
inscius exstanti destrinxit harundine pectus.
Laesa manu natum dea reppulit. Altius actum
vulnus erat specie primoque fefellerat ipsam.
Capta viri forma non iam Cythereia curat
litora, non alto repetit Paphon aequore cinctam
piscosamque Gnidon gravidamve Amathunta metallis;
abstinet et caelo: caelo praefertur Adonis.
Hunc tenet, huic comes est; adsuetaque semper in umbra
indulgere sibi formamque augere colendo
per iuga, per silvas dumosaque saxa vagatur
fine genu vestem ritu succincta Dianae
hortaturque canes; tutaeque animalia praedae,
aut pronos lepores aut celsum in cornua cervum,
aut agitat dammas: a fortibus abstinet apris
raptoresque lupos armatosque unguibus ursos
vitat et armenti saturatos caede leones.
Te quoque, ut hos timeas, siquid prodesse monendo
possit, Adoni, monet, ‘fortis’ que ‘fugacibus esto’
inquit ‘in audaces non est audacia tuta.
Parce meo, iuvenis, temerarius esse periclo,
neve feras, quibus arma dedit natura, lacesse,
stet mihi ne magno tua gloria. Non movet aetas
nec facies nec quae Venerem movere, leones
saetigerosque sues oculosque animosque ferarum.
Fulmen habent acres in aduncis dentibus apri,
impetus est fulvis et vasta leonibus ira,
invisumque mihi genus est.’ Quae causa, roganti
‘dicam,’ ait ‘et veteris monstrum mirabere culpae.
Sed labor insolitus iam me lassavit, et ecce
opportuna sua blanditur populus umbra,
datque torum caespes; libet hac requiescere tecum’
(et requievit) ‘humo’ pressitque et gramen et ipsum,
inque sinu iuvenis posita cervice reclinis
sic ait ac mediis interserit oscula verbis:
‘Forsitan audieris aliquam certamine cursus
veloces superasse viros. Non fabula rumor
ille fuit: superabat enim; nec dicere posses,
laude pedum formaene bono praestantior esset.
Scitanti deus huic de coniuge “coniuge” dixit
“nil opus est, Atalanta, tibi: fuge coniugis usum!
nec tamen effugies teque ipsa viva carebis.”
Territa sorte dei per opacas innuba silvas
vivit et instantem turbam violenta procorum
condicione fugat, nec “sum potienda, nisi” inquit
“victa prius cursu. Pedibus contendite mecum:
praemia veloci coniunx thalamique dabuntur,
mors pretium tardis. Ea lex certaminis esto.”
Illa quidem inmitis: sed (tanta potentia formae est)
venit ad hanc legem temeraria turba procorum.
Sederat Hippomenes cursus spectator iniqui
et “petitur cuiquam per tanta pericula coniunx?”
dixerat ac nimios iuvenum damnarat amores.
Ut faciem et posito corpus velamine vidit,
quale meum, vel quale tuum, si femina fias,
obstipuit tollensque manus “ignoscite,” dixit
“quos modo culpavi. Nondum mihi praemia nota,
quae peteretis, erant.” Laudando concipit ignes
et, ne quis iuvenum currat velocius, optat
invidiaque timet. “Sed cur certaminis huius
intemptata mihi fortuna relinquitur?” inquit
“audentes deus ipse iuvat.” Dum talia secum
exigit Hippomenes, passu volat alite virgo.
Quae quamquam Scythica non setius ire sagitta
Aonio visa est iuveni, tamen ille decorem
miratur magis; et cursus facit ipse decorem.
Aura refert ablata citis talaria plantis,
tergaque iactantur crines per eburnea, quaeque
poplitibus suberant picto genualia limbo;
inque puellari corpus candore ruborem
traxerat, haud aliter, quam cum super atria velum
candida purpureum simulatas inficit umbras.
Dum notat haec hospes, decursa novissima meta est
et tegitur festa victrix Atalanta corona.
Dant gemitum victi penduntque ex foedere poenas.
Non tamen eventu iuvenis deterritus horum
constitit in medio, vultuque in virgine fixo
“quid facilem titulum superando quaeris inertes?
mecum confer!” ait. “Seu me fortuna potentem
fecerit, a tanto non indignabere vinci:
namque mihi genitor Megareus Onchestius, illi
est Neptunus avus, pronepos ego regis aquarum,
nec virtus citra genus est; seu vincar, habebis
Hippomene victo magnum et memorabile nomen.”
Talia dicentem molli Schoeneia vultu
adspicit et dubitat, superari an vincere malit.
Atque ita “quis deus hunc formosis” inquit “iniquus
perdere vult caraeque iubet discrimine vitae
coniugium petere hoc? Non sum, me iudice, tanti. —
Nec forma tangor (poteram tamen hac quoque tangi),
sed quod adhuc puer est: non me movet ipse, sed aetas.
Quid quod inest virtus et mens interrita leti?
Quid quod ab aequorea numeratur origine quartus?
Quid quod amat tantique putat conubia nostra,
ut pereat, si me fors illi dura negarit?
Dum licet, hospes, abi thalamosque relinque cruentos:
coniugium crudele meum est. Tibi nubere nulla
nolet, et optari potes a sapiente puella. —
Cur tamen est mihi cura tui tot iam ante peremptis?
Viderit! Intereat, quoniam tot caede procorum
admonitus non est agiturque in taedia vitae. —
Occidet hic igitur, voluit quia vivere mecum,
indignamque necem pretium patietur amoris?
Non erit invidiae victoria nostra ferendae.
Sed non culpa mea est. Utinam desistere velles,
aut, quoniam es demens, utinam velocior esses!
A! quam virgineus puerili vultus in ore est!
A! miser Hippomene, nollem tibi visa fuissem!
Vivere dignus eras. Quod si felicior essem,
nec mihi coniugium fata importuna negarent,
unus eras, cum quo sociare cubilia vellem.”
Dixerat; utque rudis primoque Cupidine tacta,
quid facit ignorans, amat et non sentit amorem.
Iam solitos poscunt cursus populusque paterque,
cum me sollicita proles Neptunia voce
invocat Hippomenes “Cytherea” que ‘comprecor, ausis
adsit’ ait “nostris et quos dedit adiuvet ignes.”
Detulit aura preces ad me non invida blandas;
motaque sum, fateor. Nec opis mora longa dabatur.
Est ager, indigenae Tamasenum nomine dicunt,
telluris Cypriae pars optima, quam mihi prisci
sacravere senes templisque accedere dotem
hanc iussere meis. Medio nitet arbor in arvo,
fulva comas, fulvo ramis crepitantibus auro.
Hinc tria forte mea veniens decerpta ferebam
aurea poma manu: nullique videnda nisi ipsi
Hippomenen adii docuique, quis usus in illis.
Signa tubae dederant, cum carcere pronus uterque
emicat et summam celeri pede libat harenam.
Posse putes illos sicco freta radere passu
et segetis canae stantes percurrere aristas.
Adiciunt animos iuveni clamorque favorque
verbaque dicentum: “Nunc, nunc incumbere tempus!
Hippomene, propera! nunc viribus utere totis!
pelle moram, vinces!” Dubium, Megareius heros
gaudeat, an virgo magis his Schoeneia dictis.
O quotiens, cum iam posset transire, morata est
spectatosque diu vultus invita reliquit!
Aridus e lasso veniebat anhelitus ore,
metaque erat longe. Tum denique de tribus unum
fetibus arboreis proles Neptunia misit.
Obstipuit virgo, nitidique cupidine pomi
declinat cursus aurumque volubile tollit.
Praeterit Hippomenes! Resonant spectacula plausu.
Illa moram celeri cessataque tempora cursu
corrigit atque iterum iuvenem post terga relinquit.
Et rursus pomi iactu remorata secundi
consequitur transitque virum. Pars ultima cursus
restabat; “nunc” inquit “ades, dea muneris auctor!”
inque latus campi, quo tardius illa rediret,
iecit ab obliquo nitidum iuvenaliter aurum.
An peteret, virgo visa est dubitare: coegi
tollere et adieci sublato pondera malo
impediique oneris pariter gravitate moraque.
Neve meus sermo cursu sit tardior ipso,
praeterita est virgo: duxit sua praemia victor.
Dignane, cui grates ageret, cui turis honorem
ferret, Adoni, fui? — nec grates inmemor egit,
nec mihi tura dedit. Subitam convertor in iram;
contemptuque dolens, ne sim spernenda futuris,
exemplo caveo meque ipsa exhortor in ambos.
Templa, deum Matri quae quondam clarus Echion
fecerat ex voto, nemorosis abdita silvis,
transibant, et iter longum requiescere suasit.
Illic concubitus intempestiva cupido
occupat Hippomenen, a numine concita nostro.
Luminis exigui fuerat prope templa recessus,
speluncae similis, nativo pumice tectus,
religione sacer prisca, quo multa sacerdos
lignea contulerat veterum simulacra deorum.
Hunc init et vetito temerat sacraria probro.
Sacra retorserunt oculos; turritaque Mater
an Stygia sontes dubitavit mergeret unda.
Poena levis visa est. Ergo modo levia fulvae
colla iubae velant, digiti curvantur in ungues,
ex umeris armi fiunt, in pectora totum
pondus abit, summae cauda verruntur harenae.
Iram vultus habet, pro verbis murmura reddunt,
pro thalamis celebrant silvas: aliisque timendi
dente premunt domito Cybeleia frena leones.
Hos tu, care mihi, cumque his genus omne ferarum,
quod non terga fugae, sed pugnae pectora praebet,
effuge, ne virtus tua sit damnosa duobus.’
Illa quidem monuit iunctisque per aera cygnis
carpit iter: sed stat monitis contraria virtus.
Forte suem latebris vestigia certa secuti
excivere canes, silvisque exire parantem
fixerat obliquo iuvenis Cinyreius ictu.
Protinus excussit pando venabula rostro
sanguine tincta suo trepidumque et tuta petentem
trux aper insequitur totosque sub inguine dentes
abdidit et fulva moribundum stravit harena.
Vecta levi curru medias Cytherea per auras
Cypron olorinis nondum pervenerat alis,
agnovit longe gemitum morientis et albas
flexit aves illuc. Utque aethere vidit ab alto
exanimem inque suo iactantem sanguine corpus,
desiluit pariterque sinum pariterque capillos
rupit et indignis percussit pectora palmis.
Questaque cum fatis ‘at non tamen omnia vestri
iuris erunt’ dixit. ‘Luctus monimenta manebunt
semper, Adoni, mei, repetitaque mortis imago
annua plangoris peraget simulamina nostri.
At cruor in florem mutabitur. An tibi quondam
femineos artus in olentes vertere mentas,
Persephone, licuit: nobis Cinyreius heros
invidiae mutatus erit ?’ — Sic fata cruorem
nectare odorato sparsit: qui tactus ab illo
intumuit sic ut fulvo perlucida caeno
surgere bulla solet. Nec plena longior hora
facta mora est, cum flos de sanguine concolor ortus,
qualem, quae lento celant sub cortice granum,
punica ferre solent. Brevis est tamen usus in illo:
namque male haerentem et nimia levitate caducum
excutiunt idem, qui praestant nomina, venti.”
Carmine dum tali silvas animosque ferarum
Threicius vates et saxa sequentia ducit,
ecce nurus Ciconum, tectae lymphata ferinis
pectora velleribus, tumuli de vertice cernunt
Orphea percussis sociantem carmina nervis.
E quibus una, leves iactato crine per auras,
“en,” ait “en hic est nostri contemptor!” et hastam
vatis Apollinei vocalia misit in ora,
quae foliis praesuta notam sine vulnere fecit;
alterius telum lapis est, qui missus in ipso
aere concentu victus vocisque lyraeque est
ac veluti supplex pro tam furialibus ausis
ante pedes iacuit. Sed enim temeraria crescunt
bella modusque abiit, insanaque regnat Erinys.
Cunctaque tela forent cantu mollita, sed ingens
clamor et infracto Berecyntia tibia cornu
tympanaque et plausus et Bacchei ululatus
obstrepuere sono citharae: tum denique saxa
non exauditi rubuerunt sanguine vatis.
Ac primum attonitas etiamnum voce canentis
innumeras volucres anguesque agmenque ferarum
Maenades, Orphei titulum, rapuere, theatri.
Inde cruentatis vertuntur in Orphea dextris
et coeunt ut aves, si quando luce vagantem
noctis avem cernunt. Structoque utrimque theatro
ceu matutina cervus periturus harena
praeda canum est, vatemque petunt et fronde virentes
coniciunt thyrsos non haec in munera factos.
Hae glaebas, illae direptos arbore ramos,
pars torquent silices. Neu desint tela furori,
forte boves presso subigebant vomere terram,
nec procul hinc multo fructum sudore parantes
dura lacertosi fodiebant arva coloni.
Agmine qui viso fugiunt operisque relinquunt
arma sui, vacuosque iacent dispersa per agros
sarculaque rastrique graves longique ligones.
Quae postquam rapuere ferae cornuque minaci
divulsere boves, ad vatis fata recurrunt
Tendentemque manus et in illo tempore primum
inrita dicentem nec quicquam voce moventem
sacrilegae perimunt. Perque os, pro Iuppiter! illud
auditum saxis intellectumque ferarum
sensibus in ventos anima exhalata recessit.
Te maestae volucres, Orpheu, te turba ferarum,
te rigidi silices, tua carmina saepe secutae
fleverunt silvae, positis te frondibus arbor
tonsa comas luxit. Lacrimis quoque flumina dicunt
increvisse suis, obstrusaque carbasa pullo
naides et dryades passosque habuere capillos.
Membra iacent diversa locis. Caput, Hebre, lyramque
excipis, et (mirum!) medio dum labitur amne,
flebile nescio quid queritur lyra, flebile lingua
murmurat exanimis, respondent flebile ripae.
Iamque mare invectae flumen populare relinquunt
et Methymnaeae potiuntur litore Lesbi.
Hic ferus expositum peregrinis anguis harenis
os petit et sparsos stillanti rore capillos.
Tandem Phoebus adest morsusque inferre parantem
arcet et in lapidem rictus serpentis apertos
congelat et patulos, ut erant, indurat hiatus.
Umbra subit terras et quae loca viderat ante,
cuncta recognoscit quaerensque per arva piorum
invenit Eurydicen cupidisque amplectitur ulnis.
Hic modo coniunctis spatiantur passibus ambo,
nunc praecedentem sequitur, nunc praevius anteit
Eurydicenque suam iam tutus respicit Orpheus.
Non impune tamen scelus hoc sinit esse Lyaeus,
amissoque dolens sacrorum vate suorum
protinus in silvis matres Edonidas omnes,
quae videre nefas, torta radice ligavit.
Quippe pedum digitos, in quantum est quaeque secuta,
traxit et in solidam detrusit acumina terram,
utque suum laqueis, quos callidus abdidit auceps,
crus ubi commisit volucris sensitque teneri,
plangitur ac trepidans adstringit vincula motu:
sic, ut quaeque solo defixa cohaeserat harum,
exsternata fugam frustra temptabat; at illam
lenta tenet radix exsultantemque coercet,
dumque ubi sint digiti, dum pes ubi, quaerit, et ungues,
adspicit in teretes lignum succedere suras,
et conata femur maerenti plangere dextra,
robora percussit: pectus quoque robora fiunt,
robora sunt umeri, porrectaque bracchia veros
esse putes ramos, et non fallere putando.
Nec satis hoc Baccho est: ipsos quoque deserit agros
cumque choro meliore sui vineta Timoli
Pactolonque petit, quamvis non aureus illo
tempore nec caris erat invidiosus harenis.
Hunc adsueta cohors satyri bacchaeque frequentant,
at Silenus abest: titubantem annisque meroque
ruricolae cepere Phryges vinctumque coronis
ad regem duxere Midan, cui Thracius Orpheus
orgia tradiderat cum Cecropio Eumolpo.
Quem simul agnovit socium comitemque sacrorum,
hospitis adventu festum genialiter egit
per bis quinque dies et iunctas ordine noctes.
Et iam stellarum sublime coegerat agmen
Lucifer undecimus, Lydos cum laetus in agros
rex venit et iuveni Silenum reddit alumno.
Huic deus optandi gratum, sed inutile, fecit
muneris arbitrium, gaudens altore recepto.
Ille male usurus donis ait “effice, quidquid
corpore contigero fulvum vertatur in aurum.”
Adnuit optatis nocituraque munera solvit
Liber, et indoluit, quod non meliora petisset.
Laetus abit gaudetque malo Berecyntius heros
pollicitique fidem tangendo singula temptat
Vixque sibi credens non alta fronde virentem
ilice detraxit virgam: virga aurea facta est.
Tollit humo saxum: saxum quoque palluit auro.
Contigit et glaebam: contactu glaeba potenti
massa fit. Arentes Cereris decerpsit aristas:
aurea messis erat. Demptum tenet arbore pomum:
Hesperidas donasse putes. Si postibus altis
admovit digitos, postes radiare videntur.
Ille etiam liquidis palmas ubi laverat undis,
unda fluens palmis Danaen eludere posset.
Vix spes ipse suas animo capit aurea fingens
omnia. Gaudenti mensas posuere ministri
exstructas dapibus nec tostae frugis egentes.
Tum vero, sive ille sua Cerealia dextra
munera contigerat, Cerealia dona rigebant,
sive dapes avido convellere dente parabat,
lammina fulva dapes admoto dente premebat.
Miscuerat puris auctorem muneris undis:
fusile per rictus aurum fluitare videres.
Attonitus novitate mali, divesque miserque,
effugere optat opes et, quae modo voverat, odit.
Copia nulla famem relevat; sitis arida guttur
urit, et inviso meritus torquetur ab auro
Ad caelumque manus et splendida bracchia tollens
“da veniam, Lenaee pater! peccavimus,” inquit,
“sed miserere, precor, speciosoque eripe damno.”
Mite deum numen: Bacchus peccasse fatentem
restituit factique fide data munera solvit
“Neve male optato maneas circumlitus auro,
vade” ait “ad magnis vicinum Sardibus amnem
perque iugum ripae labentibus obvius undis
carpe viam, donec venias ad fluminis ortus,
spumigeroque tuum fonti, qua plurimus exit,
subde caput corpusque simul, simul elue crimen.”
Rex iussae succedit aquae: vis aurea tinxit
flumen et humano de corpore cessit in amnem.
Nunc quoque iam veteris percepto semine venae
arva rigent auro madidis pallentia glaebis.
Ille, perosus opes, silvas et rura colebat
Panaque montanis habitantem semper in antris.
Pingue sed ingenium mansit, nocituraque, ut ante,
rursus erant domino stultae praecordia mentis.
Nam freta prospiciens late riget arduus alto
Tmolus in adscensu, clivoque extensus utroque
Sardibus hinc, illinc parvis finitur Hypaepis.
Pan ibi dum teneris iactat sua carmina nymphis
et leve cerata modulatur harundine carmen,
ausus Apollineos prae se contemnere cantus,
iudice sub Tmolo certamen venit ad impar.
Monte suo senior iudex consedit et aures
liberat arboribus: quercu coma caerula tantum
cingitur, et pendent circum cava tempora glandes.
Isque deum pecoris spectans “in indice” dixit
“nulla mora est.” Calamis agrestibus insonat ille
barbaricoque Midan (aderat nam forte canenti)
carmine delenit. Post hunc sacer ora retorsit
Tmolus ad os Phoebi: vultum sua silva secuta est.
Ille caput flavum lauro Parnaside vinctus
verrit humum Tyrio saturata murice palla,
instrictamque fidem gemmis et dentibus Indis
sustinet a laeva; tenuit manus altera plectrum.
Artificis status ipse fuit. Tum stamina docto
pollice sollicitat, quorum dulcedine captus
Pana iubet Tmolus citharae submittere cannas.
Iudicium sanctique placet sententia montis
omnibus, arguitur tamen atque iniusta vocatur
unius sermone Midae; nec Delius aures
humanam stolidas patitur retinere figuram,
sed trahit in spatium villisque albentibus implet
instabilesque imas facit et dat posse moveri,
cetera sunt hominis: partem damnatur in unam
induiturque aures lente gradientis aselli.
Ille quidem celare cupit, turpisque pudore
tempora purpureis temptat velare tiaris.
Sed solitus longos ferro resecare capillos
viderat hoc famulus. Qui cum nec prodere visum
dedecus auderet, cupiens efferre sub auras,
nec posset reticere tamen, secedit humumque
effodit et, domini quales adspexerit aures,
voce refert parva terraeque inmurmurat haustae,
indiciumque suae vocis tellure regesta
obruit et scrobibus tacitus discedit opertis.
Creber harundinibus tremulis ibi surgere lucus
coepit et, ut primum pleno maturuit anno,
prodidit agricolam: leni nam motus ab austro
obruta verba refert dominique coarguit aures.
Ultus abit Tmolo liquidumque per aera vectus
angustum citra pontum Nepheleidos Helles
Laomedonteis Latoius adstitit arvis.
Dextera Sigei, Rhoetei laeva profundi
ara Panomphaeo vetus est sacrata Tonanti.
Inde novae primum moliri moenia Troiae
Laomedonta videt susceptaque magna labore
crescere difficili nec opes exposcere parvas
cumque tridentigero tumidi genitore profundi
mortalem induitur formam Phrygiaeque tyranno
aedificat muros, pactus pro moenibus aurum.
Stabat opus: pretium rex infitiatur et addit,
perfidiae cumulum, falsis periuria verbis.
“Non impune feres” rector maris inquit et omnes
inclinavit aquas ad avarae litora Troiae,
inque freti formam terras complevit opesque
abstulit agricolis et fluctibus obruit agros.
Poena neque haec satis est: regis quoque filia monstro
poscitur aequoreo; quam dura ad saxa revinctam
vindicat Alcides promissaque munera, dictos
poscit equos, tantique operis mercede negata
bis periura capit superatae moenia Troiae.
Nec pars militiae, Telamon, sine honore recessit,
Hesioneque data potitur. Nam coniuge Peleus
clarus erat diva: nec avi magis ille superbus
nomine, quam soceri, siquidem Iovis esse nepoti
contigit haud uni, coniunx dea contigit uni.
Namque senex Thetidi Proteus “dea” dixerat “undae,
concipe: mater eris iuvenis, qui fortibus annis
acta patris vincet maiorque vocabitur illo.”
Ergo, ne quicquam mundus Iove maius haberet,
quamvis haud tepidos sub pectore senserat ignes,
Iuppiter aequoreae Thetidis conubia fugit
in suaque Aeaciden succedere vota nepotem
iussit et amplexus in virginis ire marinae.
Est sinus Haemoniae curvos falcatus in arcus:
bracchia procurrunt, ubi, si foret altior unda,
portus erat (summis inductum est aequor harenis);
litus habet solidum, quod nec vestigia servet
nec remoretur iter, nec opertum pendeat alga.
Myrtea silva subest bicoloribus obsita bacis
et specus in medio (natura factus an arte,
ambiguum, magis arte tamen), quo saepe venire
frenato delphine sedens, Theti, nuda solebas.
Illic te Peleus, ut somno vincta iacebas,
occupat: et quoniam precibus temptata repugnas,
vim parat, innectens ambobus colla lacertis.
Quod nisi venisses variatis saepe figuris
ad solitas artes, auso foret ille potitus.
Sed modo tu volucris (volucrem tamen ille tenebat),
nunc gravis arbor eras (haerebat in arbore Peleus),
tertia forma fuit maculosae tigridis: illa
territus Aeacides a corpore bracchia solvit.
Isque deos pelagi vino super aequora fuso
et pecoris fibris et fumo turis adorat,
donec Carpathius medio de gurgite vates
“Aeacide,” dixit, “thalamis potiere petitis!
Tu modo, cum rigido sopita quiescit in antro,
ignaram laqueis vincloque innecte tenaci.
Nec te decipiat centum mentita figuras,
sed preme, quidquid erit, dum, quod fuit ante, reformet!”
Dixerat haec Proteus et condidit aequore vultum
admisitque suos in verba novissima fluctus.
Pronus erat Titan inclinatoque tenebat
Hesperium temone fretum, cum pulchra relecto
Nereis ingreditur consueta cubilia saxo.
Vix bene virgineos Peleus invaserat artus,
illa novat formas, donec sua membra teneri
sentit et in partes diversas bracchia tendi.
Tum demum ingemuit, “neque” ait “sine numine vincis”
exhibita estque Thetis. Confessam amplectitur heros
et potitur votis ingentique implet Achille.
Felix et nato, felix et coniuge Peleus
et cui, si demas iugulati crimina Phoci,
omnia contigerant. Fraterno sanguine sontem
expulsumque domo patria Trachinia tellus
accipit. Hic regnum sine vi, sine caede regebat
Lucifero genitore satus patriumque nitorem
ore ferens Ceyx, illo qui tempore maestus
dissimilisque sui fratrem lugebat ademptum.
Quo postquam Aeacides fessus curaque viaque
venit et intravit paucis comitantibus urbem,
quosque greges pecorum, quae secum armenta trahebat,
haud procul a muris sub opaca valle reliquit,
copia cum facta est adeundi tecta tyranni,
velamenta manu praetendens supplice, qui sit
se quoque satus, memorat, tantum sua crimina celat
mentiturque fugae causam: petit, urbe vel agro
se iuvet. Hunc contra placido Trachinius ore
talibus adloquitur: “Mediae quoque commoda plebi
nostra patent, Peleu, nec inhospita regna tenemus.
Adicis huic animo momento potentia, clarum
nomen avumque Iovem. Ne tempora perde precando!
Quod petis, omne feres tuaque haec pro parte vocato,
qualiacumque vides! Utinam meliora videres!'
Et flebat: moveat tantos quae causa dolores,
Peleusque comitesque rogant. Quibus ille profatur:
“Forsitan hanc volucrem, rapto quae vivit et omnes
terret aves, semper pennas habuisse putetis:
vir fuit et (tanta est animi constantia!) iam tum
acer erat belloque ferox ad vimque paratus,
nomine Daedalion. Illo genitore creatis,
qui vocat auroram caeloque novissimus exit,
(cura mihi pax est) pacis mihi cura tenendae
coniugiique fuit, fratri fera bella placebant:
illius virtus reges gentesque subegit,
quae nunc Thisbaeas agitat mutata columbas.
Nata erat huic Chione. Quae dotatissima forma
mille procos habuit, bis septem nubilis annis.
Forte revertentes Phoebus Maiaque creatus,
ille suis Delphis, hic vertice Cylleneo,
videre hanc pariter, pariter traxere calorem.
Spem veneris differt in tempora noctis Apollo,
non fert ille moras virgaque movente soporem
virginis os tangit: tactu iacet illa potenti
vimque dei patitur. Nox caelum sparserat astris:
Phoebus anum simulat praereptaque gaudia sumit.
Ut sua maturus complevit tempora venter,
alipedis de stirpe dei versuta propago
nascitur, Autolycus, furtum ingeniosus ad omne,
candida de nigris et de candentibus atra
qui facere adsuerat, patriae non degener artis;
nascitur e Phoebo (namque est enixa gemellos)
carmine vocali clarus citharaque Philammon.
Quid peperisse duos et dis placuisse duobus
et forti genitore et progenitore Tonanti
esse satam prodest? An obest quoque gloria? multis
Offuit, huic certe! Quae se praeferre Dianae
sustinuit faciemque deae culpavit. At illi
ira ferox mota est ‘factis’ que ‘placebimus’ inquit.
Nec mora, curvavit cornu nervoque sagittam
impulit et meritam traiecit harundine linguam.
Lingua tacet, nec vox temptataque verba sequuntur,
conantemque loqui cum sanguine vita reliquit.
Quo miser amplexus ego tum patriumque dolorem
corde tuli fratrique pio solacia dixi!
Quae pater haud aliter quam cautes murmura ponti
accipit et natam delamentatur ademptam.
Ut vero ardentem vidit, quater impetus illi
in medios fuit ire rogos; quater inde repulsus
concita membra fugae mandat similisque iuvenco
spicula crabronum pressa cervice gerenti,
qua via nulla, ruit. Iam tum mihi currere visus
plus homine est, alasque pedes sumpsisse putares.
Effugit ergo omnes veloxque cupidine leti
vertice Parnasi potitur. Miseratus Apollo,
cum se Daedalion saxo misisset ab alto,
fecit avem et subitis pendentem sustulit alis
oraque adunca dedit, curvos dedit unguibus hamos,
virtutem antiquam, maiores corpore vires.
Et nunc accipiter, nulli satis aequus, in omnes
saevit aves aliisque dolens fit causa dolendi.”
Quae dum Lucifero genitus miracula narrat
de consorte suo, cursu festinus anhelo
advolat armenti custos Phoceus Onetor
et “Peleu, Peleu! magnae tibi nuntius adsum
cladis” ait. Quodcumque ferat, iubet edere Peleus,
pendet et ipse metu trepidi Trachinius oris.
Ille refert: “Fessos ad litora curva iuvencos
adpuleram, medio cum Sol altissimus orbe
tantum respiceret, quantum superesse videret;
parsque boum fulvis genua inclinarat harenis
latarumque iacens campos spectabat aquarum,
pars gradibus tardis illuc errabat et illuc,
nant alii celsoque exstant super aequora collo.
Templa mari subsunt nec marmore clara neque auro,
sed trabibus densis lucoque umbrosa vetusto.
Nereides Nereusque tenent: hos navita ponti
edidit esse deos, dum retia litore siccat.
Iuncta palus huic est, densis obsessa salictis,
quam restagnantis fecit maris unda paludem.
Inde fragore gravi strepitus loca proxima terret
belua vasta, lupus! Udisque paludibus exit,
oblitus et spumis et sparsus sanguine rictus,
fulmineus, rubra suffusus lumina flamma.
Qui quamquam saevit pariter rabieque fameque,
acrior est rabie: neque enim ieiunia curat
caede boum diramque famem finire, sed omne
vulnerat armentum sternitque hostiliter omne.
Pars quoque de nobis funesto saucia morsu,
dum defensamus, leto est data. Sanguine litus
undaque prima rubet demugitaeque paludes. —
Sed mora damnosa est, nec res dubitare remittit:
dum superest aliquid, cuncti coeamus et arma,
arma capessamus coniunctaque tela feramus!”
Dixerat agrestis; nec Pelea damna movebant,
sed, memor admissi, Nereida conligit orbam
damna sua inferias exstincto mittere Phoco.
Induere arma viros violentaque sumere tela
rex iubet Oetaeus; cum quis simul ipse parabat
ire, sed Alcyone coniunx excita tumultu
prosilit et, nondum totos ornata capillos,
disicit hos ipsos, colloque infusa mariti,
mittat ut auxilium sine se, verbisque precatur
et lacrimis, animasque duas ut servet in una.
Aeacides illi: “Pulchros, regina, piosque
pone metus! Plena est promissi gratia vestri.
Non placet arma mihi contra nova monstra moveri:
numen adorandum pelagi est.” Erat ardua turris
arce focus summa, fessis loca grata carinis.
Adscendunt illuc stratosque in litore tauros
cum gemitu adspiciunt vastatoremque cruento
ore ferum, longos infectum sanguine villos.
Inde manus tendens in aperti litora ponti
caeruleam Peleus Psamathen, ut finiat iram,
orat, opemque ferat; nec vocibus illa rogantis
flectitur Aeacidae: Thetis hanc pro coniuge supplex
accepit veniam. Sed enim revocatus ab acri
caede lupus perstat, dulcedine sanguinis asper,
donec inhaerentem lacerae cervice iuvencae
marmore mutavit. Corpus praeterque colorem
omnia servavit: lapidis color indicat illum
iam non esse lupum, iam non debere timeri.
Nec tamen hac profugum consistere Pelea terra
fata sinunt: Magnetas adit vagus exul et illic
sumit ab Haemonio purgamina caedis Acasto.
Interea fratrisque sui fratremque secutis
anxia prodigiis turbatus pectora Ceyx,
consulat ut sacras, hominum oblectamina, sortes,
ad Clarium parat ire deum; nam templa profanus
invia cum Phlegyis faciebat Delphica Phorbas.
Consilii tamen ante sui, fidissima, certam
te facit, Alcyone; cui protinus intima frigus
ossa receperunt, buxoque simillimus ora
pallor obit, lacrimisque genae maduere profusis.
Ter conata loqui ter fletibus ora rigavit,
singultuque pias interrumpente querellas
“quae mea culpa tuam,” dixit “carissime, mentem
vertit? Ubi est quae cura mei prior esse solebat?
Iam potes Alcyone securus abesse relicta?
Iam via longa placet? Iam sum tibi carior absens?
At, puto, per terras iter est, tantumque dolebo,
non etiam metuam, curaeque timore carebunt.
Aequora me terrent et ponti tristis imago:
et laceras nuper tabulas in litore vidi,
et saepe in tumulis sine corpore nomina legi.
Neve tuum fallax animum fiducia tangat,
quod socer Hippotades tibi sit, qui carcere fortes
contineat ventos et, cum velit, aequora placet!
Cum semel emissi tenuerunt aequora venti,
nil illis vetitum est, incommendataque tellus
omnis et omne fretum est. Caeli quoque nubila vexant
excutiuntque feri rutilos concursibus ignes.
Quo magis hos novi (nam novi et saepe paterna
parva domo vidi), magis hos reor esse timendos.
Quod tua si flecti precibus sententia nullis,
care, potest, coniunx, nimiumque es certus eundi,
me quoque tolle simul. Certe iactabimur una,
nec nisi quae patiar, metuam: pariterque feremus,
quidquid erit, pariter super aequora lata feremur.”
Talibus Aeolidis dictis lacrimisque movetur
sidereus coniunx: neque enim minor ignis in ipso est.
Sed neque propositos pelagi dimittere cursus,
nec vult Alcyonen in partem adhibere pericli,
multaque respondit timidum solantia pectus.
Non tamen idcirco causam probat; addidit illis
hoc quoque lenimen, quo solo flexit amantem:
“Longa quidem est nobis omnis mora: sed tibi iuro
per patrios ignes, si me modo fata remittant,
ante reversurum, quam luna bis impleat orbem.”
His ubi promissis spes est admota recursus,
protinus eductam navalibus aequore tingi
armarique suis pinum iubet armamentis.
Qua rursus visa, veluti praesaga futuri,
horruit Alcyone lacrimasque emisit obortas
amplexusque dedit, tristique miserrima tandem
ore “vale” dixit conlapsaque corpore toto est.
Ast iuvenes, quaerente moras Ceyce, reducunt
ordinibus geminis ad fortia pectora remos
aequalique ictu scindunt freta. Sustulit illa
umentes oculos, stantemque in puppe relicta
concussaque manu dantem sibi signa maritum
prima videt redditque notas; ubi terra recessit
longius atque oculi nequeunt cognoscere vultus,
dum licet, insequitur fugientem lumine pinum.
Haec quoque ut haud poterat, spatio submota, videri,
vela tamen spectat summo fluitantia malo;
ut nec vela videt, vacuum petit anxia lectum
seque toro ponit; renovat lectusque locusque
Alcyonae lacrimas et, quae pars, admonet, absit.
Portibus exierant, et moverat aura rudentes:
obvertit lateri pendentes navita remos
cornuaque in summa locat arbore totaque malo
carbasa deducit venientesque accipit auras.
Aut minus, aut certe medium non amplius aequor
puppe secabatur, longeque erat utraque tellus,
cum mare sub noctem tumidis albescere coepit
fluctibus et praeceps spirare valentius eurus.
“Ardua iamdudum demittite cornua” rector
clamat “et antemnis totum subnectite velum.”
Hic iubet: impediunt adversae iussa procellae,
nec sinit audiri vocem fragor aequoris ullam.
Sponte tamen properant alii subducere remos,
pars munire latus, pars ventis vela negare.
Egerit hic fluctus aequorque refundit in aequor,
hic rapit antemnas. Quae dum sine lege geruntur,
aspera crescit hiems, omnique e parte feroces
bella gerunt venti fretaque indignantia miscent.
Ipse pavet nec se, qui sit status, ipse fatetur
scire ratis rector, nec, quid iubeatve velitve:
tanta mali moles tantoque potentior arte est.
Quippe sonant clamore viri, stridore rudentes,
undarum incursu gravis unda, tonitribus aether.
Fluctibus erigitur caelumque aequare videtur
pontus et inductas adspergine tangere nubes;
et modo, cum fulvas ex imo vertit harenas,
concolor est illis, Stygia modo nigrior unda,
sternitur interdum spumisque sonantibus albet.
Ipsa quoque his agitur vicibus Trachinia puppis,
et nunc sublimis veluti de vertice montis
despicere in valles imumque Acheronta videtur,
nunc, ubi demissam curvum circumstetit aequor,
suspicere inferno summum de gurgite caelum.
Saepe dat ingentem fluctu latus icta fragorem
nec levius pulsata sonat, quam ferreus olim
cum laceras aries ballistave concutit arces.
Utque solent sumptis incursu viribus ire
pectore in arma feri protentaque tela leones,
sic ubi se ventis admiserat unda coortis,
ibat in arma ratis multoque erat altior illis.
Iamque labant cunei, spoliataque tegmine cerae
rima patet praebetque viam letalibus undis.
Ecce cadunt largi resolutis nubibus imbres,
inque fretum credas totum descendere caelum,
inque plagas caeli tumefactum adscendere pontum.
Vela madent nimbis, et cum caelestibus undis
aequoreae miscentur aquae; caret ignibus aether,
caecaque nox premitur tenebris hiemisque suisque.
Discutiunt tamen has praebentque micantia lumen
fulmina: fulmineis ardescunt ignibus ignes.
Dat quoque iam saltus intra cava texta carinae
fluctus; et ut miles, numero praestantior omni,
cum saepe adsiluit defensae moenibus urbis,
spe potitur tandem laudisque accensus amore
inter mille viros murum tamen occupat unus,
sic, ubi pulsarunt noviens latera ardua fluctus,
vastius insurgens decimae ruit impetus undae;
nec prius absistit fessam oppugnare carinam,
quam velut in captae descendat moenia navis.
Pars igitur temptabat adhuc invadere pinum,
pars maris intus erat. Trepidant haud segnius omnes,
quam solet urbs, aliis murum fodientibus extra
atque aliis murum, trepidare, tenentibus intus.
Deficit ars animique cadunt, totidemque videntur,
quot veniunt fluctus, ruere atque inrumpere mortes.
Non tenet hic lacrimas, stupet hic, vocat ille beatos,
funera quos maneant: hic votis numen adorat
bracchiaque ad caelum, quod non videt, inrita tollens
poscit opem, subeunt illi fraterque parensque,
huic cum pignoribus domus et quodcumque relictum est.
Alcyone Ceyca movet, Ceycis in ore
nulla nisi Alcyone est; et cum desideret unam,
gaudet abesse tamen. Patriae quoque vellet ad oras
respicere inque domum supremos vertere vultus,
verum ubi sit, nescit; tanta vertigine pontus
fervet, et inducta piceis e nubibus umbra
omne latet caelum, duplicataque noctis imago est.
Frangitur incursu nimbosi turbinis arbor,
frangitur et regimen, spoliisque animosa superstes
unda, velut victrix, sinuataque despicit undas,
nec levius, quam siquis Athon Pindumve revulsos
sede sua totos in apertum everterit aequor,
praecipitata cadit pariterque et pondere et ictu
mergit in ima ratem; cum qua pars magna virorum,
gurgite pressa gravi neque in aera reddita, fato
functa suo est: alii partes et membra carinae
trunca tenent: tenet ipse manu, qua sceptra solebat,
fragmina navigii Ceyx socerumque patremque
invocat heu! frustra. Sed plurima nantis in ore
Alcyone coniunx: illam meminitque refertque,
illius ante oculos ut agant sua corpora fluctus,
optat et exanimis manibus tumuletur amicis.
Dum natat, absentem, quotiens sinit hiscere fluctus,
nominat Alcyonen ipsisque inmurmurat undis.
Ecce super medios fluctus niger arcus aquarum
frangitur et rupta mersum caput obruit unda.
Lucifer obscurus nec quem cognoscere posses
illa luce fuit, quoniamque excedere caelo
non licuit, densis texit sua nubibus ora.
Aeolis interea tantorum ignara malorum
dinumerat noctes, et iam, quas induat ille
festinat vestes, iam quas, ubi venerit ille,
ipsa gerat, reditusque sibi promittit inanes.
Omnibus illa quidem superis pia tura ferebat,
ante tamen cunctos Iunonis templa colebat
proque viro, qui nullus erat, veniebat ad aras
utque foret sospes coniunx suus utque rediret,
optabat, nullamque sibi praeferret; at illi
hoc de tot votis poterat contingere solum.
At dea non ultra pro functo morte rogari
sustinet; utque manus funestas arceat aris,
“Iri, meae” dixit “fidissima nuntia vocis,
vise soporiferam Somni velociter aulam
exstinctique iube Ceycis imagine mittat
somnia ad Alcyonen veros narrantia casus.”
Dixerat: induitur velamina mille colorum
Iris, et arcuato caelum curvamine signans
tecta petit iussi sub nube latentia regis.
Est prope Cimmerios longo spelunca recessu,
mons cavus, ignavi domus et penetralia Somni:
quo numquam radiis oriens mediusve cadensve
Phoebus adire potest. Nebulae caligine mixtae
exhalantur humo dubiaeque crepuscula lucis.
Non vigil ales ibi cristati cantibus oris
evocat auroram, nec voce silentia rumpunt
sollicitive canes canibusve sagacior anser.
Non fera, non pecudes, non moti flamine rami
humanaeve sonum reddunt convicia linguae:
muta quies habitat; saxo tamen exit ab imo
rivus aquae Lethes, per quem cum murmure labens
invitat somnos crepitantibus unda lapillis.
Ante fores antri fecunda papavera florent
innumeraeque herbae, quarum de lacte soporem
nox legit et spargit per opacas umida terras.
Ianua nec verso stridores cardine reddit:
nulla domo tota, custos in limine nullus.
At medio torus est ebeno sublimis in antro,
plumeus, unicolor, pullo velamine tectus:
quo cubat ipse deus membris languore solutis.
Hunc circa passim varias imitantia formas
somnia vana iacent totidem, quot messis aristas,
silva gerit frondes, eiectas litus harenas.
Quo simul intravit manibusque obstantia virgo
somnia dimovit, vestis fulgore reluxit
sacra domus, tardaque deus gravitate iacentes
vix oculos tollens iterumque iterumque relabens
summaque percutiens nutanti pectora mento,
excussit tandem sibi se; cubitoque levatus,
quid veniat (cognovit enim), scitatur. At illa:
“Somne, quies rerum, placidissime, Somne, deorum,
pax animi, quem cura fugit, qui corpora duris
fessa ministeriis mulces reparasque labori,
somnia, quae veras aequent imitantia formas,
Herculea Trachine iube sub imagine regis
Alcyonen adeant simulacraque naufraga fingant.
Imperat hoc Iuno.” Postquam mandata peregit,
Iris abit (neque enim ulterius tolerare soporis
vim poterat), labique ut somnum sensit in artus,
effugit et remeat per quos modo venerat arcus.
At pater e populo natorum mille suorum
excitat artificem simulatoremque figurae
Morphea: non illic quisquam sollertius alter
exprimit incessus vultumque sonumque loquendi.
Adicit et vestes et consuetissima cuique
verba; sed hic solos homines imitatur, at alter
fit fera, fit volucris, fit longo corpore serpens:
hunc Icelon superi, mortale Phobetora vulgus
nominat. Est etiam diversae tertius artis
Phantasos: ille in humum saxumque undamque trabemque
quaeque vacant anima, fallaciter omnia transit.
Regibus hi ducibusque suos ostendere vultus
nocte solent, populos alii plebemque pererrant.
Praeterit hos senior cunctisque e fratribus unum
Morphea, qui peragat Thaumantidos edita, Somnus
eligit: et rursus molli languore solutus
deposuitque caput stratoque recondidit alto.
Ille volat nullos strepitus facientibus alis
per tenebras intraque morae breve tempus in urbem
pervenit Haemoniam positisque e corpore pennis
in faciem Ceycis abit sumptaque figura
luridus, exanimi similis, sine vestibus ullis,
coniugis ante torum miserae stetit: uda videtur
barba viri, madidisque gravis fluere unda capillis.
Tum lecto incumbens, fletu super ora profuso,
haec ait: “Agnoscis Ceyca, miserrima coniunx?
An mea mutata est facies? Nunc respice! nosces
inveniesque tuo pro coniuge coniugis umbram.
Nil opis, Alcyone, nobis tua vota tulerunt:
occidimus! Falso tibi me promittere noli!
Nubilus Aegaeo deprendit in aequore navem
auster et ingenti iactatam flamine solvit,
oraque nostra, tuum frustra clamantia nomen,
implerunt fluctus. Non haec tibi nuntiat auctor
ambiguus, non ista vagis rumoribus audis:
ipse ego fata tibi praesens mea naufragus edo.
Surge, age, da lacrimas lugubriaque indue nec me
indeploratum sub inania Tartara mitte.”
Adicit his vocem Morpheus, quam coniugis illa
crederet esse sui: fletus quoque fundere veros
visus erat, gestumque manus Ceycis habebat.
Ingemit Alcyone, lacrimas movet atque lacertos
per somnum, corpusque petens amplectitur auras
exclamatque “mane! quo te rapis? ibimus una!”
Voce sua specieque viri turbata soporem
excutit et primo, si sit, circumspicit, illic,
qui modo visus erat: nam moti voce ministri
intulerant lumen. Postquam non invenit usquam,
percutit ora manu laniatque a pectore vestes
pectoraque ipsa ferit, nec crines solvere curat:
scindit et altrici, quae luctus causa, roganti
“nulla est Alcyone, nulla est!” ait. “Occidit una
cum Ceyce suo! Solantia tollite verba!
Naufragus interiit! Vidi agnovique manusque
ad discedentem cupiens retinere, tetendi.
Umbra fuit, — sed et umbra tamen manifesta virique
vera mei! Non ille quidem, si quaeris, habebat
adsuetos vultus, nec quo prius, ore nitebat:
pallentem nudumque et adhuc umente capillo
infelix vidi. Stetit hoc miserabilis ipse
ecce loco!” (et quaerit, vestigia siqua supersint)
“Hoc erat, hoc, animo quod divinante timebam,
et ne me fugeres, ventos sequerere, rogabam.
At certe vellem, quoniam periturus abibas,
me quoque duxisses! Multum fuit utile tecum
ire mihi: neque enim de vitae tempore quicquam
non simul egissem, nec mors discreta fuisset.
Nunc absens perii, iactor quoque fluctibus absens,
et sine me me pontus habet. Crudelior ipso
sit mihi mens pelago, si vitam ducere nitar
longius et tanto pugnem superesse dolori.
Sed neque pugnabo, nec te, miserande, relinquam
et tibi nunc saltem veniam comes, inque sepulcro
si non urna, tamen iunget nos littera: si non
ossibus ossa meis, at nomen nomine tangam.”
Plura dolor prohibet, verboque intervenit omni
plangor, et attonito gemitus a corde trahuntur.
Mane erat, egreditur tectis ad litus et illum
maesta locum repetit, de quo spectarat euntem.
Dumque moratur ibi, dumque “hic retinacula solvit,
hoc mihi discedens dedit oscula litore” dicit,
dumque notata locis reminiscitur acta fretumque
prospicit: in liquida, spatio distante, tuetur
nescio quid quasi corpus, aqua. Primoque, quid illud
esset, erat dubium; postquam paulum appulit unda,
et, quamvis aberat, corpus tamen esse liquebat,
qui foret, ignorans, quia naufragus, omine mota est
et, tamquam ignoto lacrimam daret, “heu! miser” inquit
“quisquis es, et siqua est coniunx tibi !” Fluctibus actum
fit propius corpus; quod quo magis illa tuetur,
hoc minus et minus est mentis sua, iamque propinquae
admotum terrae, iam quod cognoscere posset,
cernit: erat coniunx. “Ille est!” exclamat et una
ora, comas, vestem lacerat tendensque trementes
ad Ceyca manus “sic, o carissime coniunx,
sic ad me, miserande, redis?” ait. Adiacet undis
facta manu moles, quae primas aequoris undas
frangit et incursus quae praedelassat aquarum.
Insilit huc, mirumque fuit potuisse: volabat
percutiensque levem modo natis aera pennis
stringebat summas ales miserabilis undas.
Dumque volat, maesto similem plenumque querellae
ora dedere sonum tenui crepitantia rostro.
Ut vero tetigit mutum et sine sanguine corpus,
dilectos artus amplexa recentibus alis
frigida nequiquam duro dedit oscula rostro.
Senserit hoc Ceyx, an vultum motibus undae
tollere sit visus, populus dubitabat: at ille
senserat, et tandem superis miserantibus, ambo
alite mutantur. Fatis obnoxius isdem
tunc quoque mansit amor, nec coniugiale solutum est
foedus in alitibus: coeunt fiuntque parentes,
perque dies placidos hiberno tempore septem
incubat Alcyone pendentibus aequore nidis.
Tunc iacet unda maris: ventos custodit et arcet
Aeolus egressu praestatque nepotibus aequor.
Hos aliquis senior iunctim freta lata volantes
spectat et ad finem servatos laudat amores;
proximus, aut idem, si fors tulit, “hic quoque,” dixit
“quem mare carpentem substrictaque crura gerentem
adspicis” (ostendens spatiosum in guttura mergum),
“regia progenies: sunt si descendere ad ipsum
ordine perpetuo quaeris, sunt huius origo
Ilus et Assaracus raptusque Iovi Ganymedes
Laomedonque senex Priamusque novissima Troiae
tempora sortitus. Frater fuit Hectoris iste:
qui nisi sensisset prima nova fata iuventa,
forsitan inferius non Hectore nomen haberet,
quamvis est illum proles enixa Dymantis,
Aesacon umbrosa furtim peperisse sub Ida
fertur Alexirhoe, Granico nata bicorni.
Oderat hic urbes nitidaque remotus ab aula
secretos montes et inambitiosa colebat
rura nec Iliacos coetus nisi rarus adibat.
Non agreste tamen nec inexpugnabile amori
pectus habens silvas captatam saepe per omnes
adspicit Hesperien patria Cebrenida ripa
iniectos umeris siccantem sole capillos.
Visa fugit nymphe, veluti perterrita fulvum
cerva lupum longeque lacu deprensa relicto
accipitrem fluvialis anas; quam Troius heros
insequitur celeremque metu celer urget amore:
ecce latens herba coluber fugientis adunco
dente pedem strinxit virusque in corpore liquit;
cum vita suppressa fuga est: amplectitur amens
exanimem clamatque ‘piget, piget esse secutum!
Sed non hoc timui, neque erat mihi vincere tanti.
Perdidimus miseram nos te duo: vulnus ab angue,
a me causa data est. Ego sum sceleratior illo,
qui tibi morte mea mortis solacia mittam.’
Dixit et e scopulo, quem rauca subederat unda,
decidit in pontum. Tethys miserata cadentem
molliter excepit nantemque per aequora pennis
texit, et optatae non est data copia mortis.
Indignatur amans invitum vivere cogi
obstarique animae misera de sede volenti
exire. Utque novas umeris adsumpserat alas,
subvolat atque iterum corpus super aequora mittit.
Pluma levat casus: furit Aesacos inque profundum
pronus abit letique viam sine fine retemptat.
Fecit amor maciem: longa internodia crurum,
longa manet cervix, caput est a corpore longe;
aequor amat nomenque manet, quia mergitur, illi.”
Nescius adsumptis Priamus pater Aesacon alis
vivere lugebat, tumulo quoque nomen habenti
inferias dederat cum fratribus Hector inani.
Defuit officio Paridis praesentia tristi,
postmodo qui rapta longum cum coniuge bellum
attulit in patriam; coniurataeque sequuntur
mille rates gentisque simul commune Pelasgae.
Nec dilata foret vindicta, nisi aequora saevi
invia fecissent venti Boeotaque tellus
Aulide piscosa puppes tenuisset ituras.
Hic patrio de more Iovi cum sacra parassent,
ut vetus accensis incanduit ignibus ara,
serpere caeruleum Danai videre draconem
in platanum, coeptis quae stabat proxima sacris.
Nidus erat volucrum bis quattuor arbore summa:
quas simul et matrem circum sua damna volantem
corripuit serpens avidoque recondidit ore.
Obstipuere omnes. At veri providus augur
Thestorides “vincemus” ait, “gaudete, Pelasgi!
Troia cadet, sed erit nostri mora longa laboris,”
atque novem volucres in belli digerit annos.
Ille, ut erat virides amplexus in arbore ramos,
fit lapis et servat serpentis imagine saxum.
Permanet Aoniis Nereus violentus in undis
bellaque non transfert; et sunt qui parcere Troiae
Neptunum credant, quia moenia fecerat urbi.
At non Thestorides: nec enim nescitve tacetve
sanguine virgineo placandam virginis iram
esse deae. Postquam pietatem publica causa
rexque patrem vicit castumque datura cruorem
flentibus ante aram stetit Iphigenia ministris,
victa dea est nubemque oculis obiecit et inter
officium turbamque sacri vocesque precantum
supposita fertur mutasse Mycenida cerva.
Ergo ubi, qua decuit, lenita est caede Diana,
et pariter Phoebes, pariter maris ira recessit,
accipiunt ventos a tergo mille carinae
multaque perpessae Phrygia potiuntur harena.
Orbe locus medio est inter terrasque fretumque
caelestesque plagas, triplicis confinia mundi,
unde quod est usquam, quamvis regionibus absit,
inspicitur, penetratque cavas vox omnis ad aures.
Fama tenet summaque domum sibi legit in arce,
innumerosque aditus ac mille foramina tectis
addidit et nullis inclusit limina portis:
nocte dieque patet. Tota est ex aere sonanti,
tota fremit vocesque refert iteratque quod audit.
Nulla quies intus nullaque silentia parte,
nec tamen est clamor, sed parvae murmura vocis,
qualia de pelagi, siquis procul audiat, undis
esse solent, qualemve sonum, cum Iuppiter atras
increpuit nubes, extrema tonitrua reddunt.
Atria turba tenet: veniunt, leve vulgus, euntque
mixtaque cum veris passim commenta vagantur
milia rumorum confusaque verba volutant.
E quibus hi vacuas inplent sermonibus aures,
hi narrata ferunt alio; mensuraque ficti
crescit, et auditis aliquid novus adicit auctor.
Illic Credulitas, illic temerarius Error
vanaque Laetitia est consternatique Timores
Seditioque recens dubioque auctore Susurri.
Ipsa, quid in caelo rerum pelagoque geratur
et tellure, videt totumque inquirit in orbem.
Fecerat haec notum Graias cum milite forti
adventare rates, neque inexspectatus in armis
hostis adest: prohibent aditus litusque tuentur
Troes, et Hectorea primus fataliter hasta,
Protesilae, cadis, commissaque proelia magno
stant Danais, fortisque animae nece cognitus Hector.
Nec Phryges exiguo, quid Achaica dextera possit
sanguine senserunt. Et iam Sigea rubebant
litora, iam leto proles Neptunia Cygnus
mille viros dederat, iam curru instabat Achilles
totaque Peliacae sternebat cuspidis ictu
agmina, perque acies aut Cygnum aut Hectora quaerens
congreditur Cygno (decimum dilatus in annum
Hector erat): tum colla iugo canentia pressos
exhortatus equos currum direxit in hostem
concutiensque suis vibrantia tela lacertis
“quisquis es, o iuvenis” dixit “solamen habeto
mortis, ab Haemonio quod sis iugulatus Achille.”
Hactenus Aeacides; vocem gravis hasta secuta est.
Sed quamquam certa nullus fuit error in hasta,
nil tamen emissi profecit acumine ferri
utque hebeti pectus tantummodo contudit ictu.
“Nate dea, nam te fama praenovimus,” inquit
ille “quid a nobis vulnus miraris abesse?”
(mirabatur enim) “non haec, quam cernis, equinis
fulva iubis cassis neque onus cava parma sinistrae
auxilio mihi sunt: decor est quaesitus ab istis.
Mars quoque ob hoc capere arma solet! Removebitur omne
tegminis officium, tamen indestrictus abibo.
Est aliquid non esse satum Nereide, sed qui
Nereaque et natas et totum temperat aequor.”
Dixit et haesurum clipei curvamine telum
misit in Aeaciden, quod et aes et proxima rupit
terga novena boum, decimo tamen orbe moratum est.
Excutit hoc heros rursusque trementia forti
tela manu torsit: rursus sine vulnere corpus
sincerumque fuit! Nec tertia cuspis apertum
et se praebentem valuit destringere Cygnum.
Haud secus exarsit, quam circo taurus aperto,
cum sua terribili petit inritamina cornu,
poeniceas vestes, elusaque vulnera sentit.
Num tamen exciderit ferrum, considerat hastae:
haerebat ligno. “Manus est mea debilis ergo,
quasque” ait “ante habuit vires, effudit in uno?
Nam certe valuit, vel cum Lyrnesia primus
moenia deieci, vel cum Tenedonque suoque
Eetioneas inplevi sanguine Thebas,
vel cum purpureus populari caede Caicus
fluxit opusque meae bis sensit Telephus hastae.
Hic quoque tot caesis, quorum per litus acervos
et feci et video, valuit mea dextra valetque.”
Dixit et, ante actis veluti male crederet, hastam
misit in adversum Lycia de plebe Menoeten
loricamque simul subiectaque pectora rupit.
Quo plangente gravem moribundo pectore terram
extrahit illud idem calido de vulnere telum
atque ait: “Haec manus est, haec, qua modo vicimus, hasta:
utar in hoc isdem; sit in hoc, precor, exitus idem!”
Sic fatus Cygnum repetit, nec fraxinus errat
inque umero sonuit non evitata sinistro,
inde velut muro solidaque a caute repulsa est;
qua tamen ictus erat, signatum sanguine Cygnum
viderat et frustra fuerat gavisus Achilles:
vulnus erat nullum, sanguis fuit ille Menoetae!
Tum vero praeceps curru fremebundus ab alto
desilit et nitido securum comminus hostem
ense petens parmam gladio galeamque cavari
cernit et in duro laedi quoque corpore ferrum!
Haud tulit ulterius, clipeoque adversa reducto
ter quater ora viri, capulo cava tempora pulsat
cedentique sequens instat turbatque ruitque
attonitoque negat requiem: pavor occupat illum,
ante oculosque natant tenebrae, retroque ferenti
aversos passus medio lapis obstitit arvo.
Quem super inpulsum resupino corpore Cygnum
vi multa vertit terraeque adflixit Achilles.
Tum clipeo genibusque premens praecordia duris
vincla trahit galeae: quae presso subdita mento
elidunt fauces et respiramen utrumque
eripiunt animae. Victum spoliare parabat:
arma relicta videt; corpus deus aequoris albam
contulit in volucrem, cuius modo nomen habebat.
Hic labor, haec requiem multorum pugna dierum
attulit, et positis pars utraque substitit armis.
Dumque vigil Phrygios servat custodia muros
et vigil Argolicas servat custodia fossas,
festa dies aderat, qua Cygni victor Achilles
Pallada mactatae placabat sanguine vaccae.
Cuius ut inposuit prosecta calentibus aris
et dis acceptus penetravit in aethera nidor,
sacra tulere suam, pars est data cetera mensis.
Discubuere toris proceres et corpora tosta
carne replent vinoque levant curasque sitimque.
Non illos citharae, non illos carmina vocum
longave multifori delectat tibia buxi,
sed noctem sermone trahunt, virtusque loquendi
materia est: pugnas referunt hostisque suasque,
inque vices adita atque exhausta pericula saepe
commemorare iuvat,— quid enim loqueretur Achilles,
aut quid apud magnum potius loquerentur Achillem?
Proxima praecipue domito victoria Cygno
in sermone fuit. Visum mirabile cunctis,
quod iuvenis corpus nullo penetrabile telo
invictumque a vulnere erat ferrumque terebat.
Hoc ipse Aeacides, hoc mirabantur Achivi,
cum sic Nestor ait: “Vestro fuit unicus aevo
contemptor ferri nulloque forabilis ictu
Cygnus. At ipse olim patientem vulnera mille
corpore non laeso Perrhaebum Caenea vidi,
Caenea Perrhaebum, qui factis inclitus Othryn
incoluit; quoque id mirum magis esset in illo,
femina natus erat.” Monstri novitate feruntur
quisquis adest, narretque rogant. Quos inter Achilles:
“Dic age! nam cunctis eadem est audire voluntas,
o facunde senex, aevi prudentia nostri,
quis fuerit Caeneus, cur in contraria versus,
qua tibi militia, cuius certamine pugnae
cognitus, a quo sit victus, si victus ab ullo est.”
Tum senior: “Quamvis obstet mihi tarda vetustas,
multaque me fugiant primis spectata sub annis,
plura tamen memini. Nec, quae magis haereat ulla
pectore res nostro est inter bellique domique
acta tot. Ac siquem potuit spatiosa senectus
spectatorem operum multorum reddere, vixi
annos bis centum; nunc tertia vivitur aetas.
Clara decore fuit proles Elateia Caenis,
Thessalidum virgo pulcherrima, perque propinquas
perque tuas urbes (tibi enim popularis, Achille),
multorum frustra votis optata procorum.
Temptasset Peleus thalamos quoque forsitan illos,
sed iam aut contigerant illi conubia matris,
aut fuerant promissa, tuae. Nec Caenis in ullos
denupsit thalamos secretaque litora carpens
aequorei vim passa dei est (ita fama ferebat),
utque novae Veneris Neptunus gaudia cepit,
‘sint tua vota licet’ dixit ‘secura repulsae:
elige, quid voveas!’ (eadem hoc quoque fama ferebat).
‘Magnum’ Caenis ait ‘facit haec iniuria votum;
tale pati iam posse nihil; da, femina ne sim:
omnia praestiteris.’ Graviore novissima dixit
verba sono, poteratque viri vox illa videri,
sicut erat; nam iam voto deus aequoris alti
adnuerat dederatque super, ne saucius ullis
vulneribus fieri ferrove occumbere posset.
Munere laetus abit studiisque virilibus aevum
exigit Atracides Peneiaque arva pererrat.
Duxerat Hippodamen audaci Ixione natus,
nubigenasque feros positis ex ordine mensis
arboribus tecto discumbere iusserat antro.
Haemonii proceres aderant, aderamus et ipsi,
festaque confusa resonabat regia turba.
Ecce canunt Hymenaeon, et ignibus atria fumant,
cinctaque adest virgo matrum nuruumque caterva;
praesignis facie. Felicem diximus illa
coniuge Pirithoum: quod paene fefellimus omen.
Nam tibi, saevorum saevissime Centaurorum,
Euryte, quam vino pectus, tam virgine visa
ardet, et ebrietas geminata libidine regnat.
Protinus eversae turbant convivia mensae,
raptaturque comis per vim nova nupta prehensis.
Eurytus Hippodamen, alii, quam quisque probabant,
aut poterant, rapiunt, captaeque erat urbis imago.
Femineo clamore sonat domus: ocius omnes
surgimus, et primus ‘quae te vecordia,’ Theseus
‘Euryte, pulsat’ ait, ‘qui me vivente lacessas
Pirithoum violesque duos ignarus in uno?’
[neve ea magnanimus frustra memoraverit heros,
submovet instantes raptamque furentibus aufert.]
Ille nihil contra (neque enim defendere verbis
talia facta potest), sed vindicis ora protervis
insequitur manibus generosaque pectora pulsat.
Forte fuit iuxta signis exstantibus asper
antiquus crater; quem vastum vastior ipso
sustulit Aegides adversaque misit in ora.
Sanguinis ille globos pariter cerebrumque merumque
vulnere et ore vomens madida resupinus harena
calcitrat. Ardescunt germani caede bimembres
certatimque omnes uno ore ‘arma, arma’ loquuntur.
Vina dabant animos, et prima pocula pugna
missa volant fragilesque cadi curvique lebetes,
res epulis quondam, tum bello et caedibus aptae.
Primus Ophionides Amycus penetralia donis
haud timuit spoliare suis et primus ab aede
lampadibus densum rapuit funale coruscis,
elatumque alte, veluti qui candida tauri
rumpere sacrifica molitur colla securi,
inlisit fronti Lapithae Celadontis et ossa
non cognoscendo confusa relinquit in ore.
Exsiluere oculi, disiectisque ossibus oris
acta retro naris medioque est fixa palato.
Hunc pede convulso mensae Pellaeus acernae
stravit humi Pelates deiecto in pectora mento,
cumque atro mixtos sputantem sanguine dentes
vulnere Tartareas geminato mittit ad umbras.
Proximus ut steterat, spectans altaria vultu
fumida terribili ‘cur non’ ait ‘utimur istis?’
cumque suis Gryneus inmanem sustulit aram
ignibus et medium Lapitharum iecit in agmen
depressitque duos, Brotean et Orion: Orio
mater erat Mycale, quam deduxisse canendo
saepe reluctantis constabat cornua lunae.
‘Non inpune feres, teli modo copia detur!’
dixerat Exadius telique habet instar, in alta
quae fuerant pinu votivi cornua cervi.
Figitur hinc duplici Gryneus in lumina ramo
eruiturque oculos, quorum pars cornibus haeret,
pars fluit in barbam concretaque sanguine pendet.
Ecce rapit mediis flagrantem Rhoetus ab aris
pruniceum torrem dextraque a parte Charaxi
tempora perstringit fulvo protecta capillo.
Correpti rapida, veluti seges arida, flamma
arserunt crines, et vulnere sanguis inustus
terribilem stridore sonum dedit, ut dare ferrum
igne rubens plerumque solet, quod forcipe curva
cum faber eduxit, lacubus demittit: at illud
stridet et in tepida submersum sibilat unda.
Saucius hirsutis avidum de crinibus ignem
excutit inque umeros limen tellure revulsum
tollit, onus plaustri, quod ne permittat in hostem,
ipsa facit gravitas: socium quoque saxea moles
oppressit spatio stantem propiore Cometen.
Gaudia nec retinet Rhoetus: ‘Sic, conprecor,’ inquit
‘cetera sit fortis castrorum turba tuorum!’
semicremoque novat repetitum stipite vulnus,
terque quaterque gravi iuncturas verticis ictu
rupit, et in liquido sederunt ossa cerebro.
Victor ad Euagrum Corythumque Dryantaque transit;
e quibus ut prima tectus lanugine malas
procubuit Corythus, ‘puero quae gloria fuso
parta tibi est?’ Euagrus ait, nec dicere Rhoetus
plura sinit rutilasque ferox in aperta loquentis
condidit ora viri perque os in pectora flammas.
Te quoque, saeve Drya, circum caput igne rotato
insequitur; sed non in te quoque constitit idem
exitus: adsiduae successu caedis ovantem,
qua iuncta est umero cervix, sude figis obusta.
Ingemuit duroque sudem vix osse revellit
Rhoetus et ipse suo madefactus sanguine fugit.
Fugit et Orneus Lycabasque et saucius armo
dexteriore Medon et cum Pisenore Thaumas,
quique pedum nuper certamine vicerat omnes
Mermeros (accepto tum vulnere tardius ibat!),
et Pholus et Melaneus et Abas praedator aprorum,
quique suis frustra bellum dissuaserat augur,
Astylos: ille etiam metuenti vulnera Nesso
‘ne fuge! ad Herculeos’ inquit ‘servaberis arcus.’
At non Eurynomus Lycidasque et Areos et Imbreus
effugere necem: quos omnes dextra Dryantis
perculit adversos. Adversum tu quoque, quamvis
terga fugae dederas, vulnus, Crenaee, tulisti;
nam grave respiciens inter duo lumina ferrum,
qua naris fronti committitur, accipis, imae.
In tanto fremitu cunctis sine fine iacebat
sopitus venis et inexperrectus Aphidas
languentique manu carchesia mixta tenebat,
fusus in Ossaeae villosis pellibus ursae.
Quem procul ut vidit frustra nulla arma moventem,
inserit amento digitos ‘miscenda’ que dixit
‘cum Styge vina bibes!’ Phorbas; nec plura moratus
in iuvenem torsit iaculum, ferrataque collo
fraxinus, ut casu iacuit resupinus, adacta est.
Mors caruit sensu, plenoque e gutture fluxit
inque toros inque ipsa niger carchesia sanguis.
Vidi ego Petraeum conantem tollere terra
glandiferam quercum; quam dum conplexibus ambit
et quatit huc illuc labefactaque robora iactat,
lancea Pirithoi costis inmissa Petraei
pectora cum duro luctantia robore fixit.
Pirithoi cecidisse Lycum virtute ferebant,
Pirithoi virtute Chromin. Sed uterque minorem
victori titulum quam Dictys Helopsque dederunt:
fixus Helops iaculo, quod pervia tempora fecit
et missum a dextra laevam penetravit ad aurem;
Dictys, ab ancipiti delapsus acumine montis,
dum fugit instantem trepidans Ixione natum,
decidit in praeceps et pondere corporis ornum
ingentem fregit suaque induit ilia fractae.
Victor adest Aphareus saxumque e monte revulsum
mittere conatur: mittentem stipite querno
occupat Aegides cubitique ingentia frangit
ossa; nec ulterius dare corpus inutile leto
aut vacat aut curat tergoque Bienoris alti
insilit haud solito quemquam portare nisi ipsum,
opposuitque genu costis prensamque sinistra
caesariem retinens vultum minitantiaque ora
robore nodoso praeduraque tempora fregit:
robore Nedymnum iaculatoremque Lycopen
sternit et inmissa protectum pectora barba
Hippason et summis exstantem Riphea silvis
Thereaque, Haemoniis qui prensos montibus ursos
ferre domum vivos indignantesque solebat.
Haud tulit utentem pugnae successibus ultra
Thesea Demoleon: solido divellere dumo
annosam pinum magno molimine temptat;
quod quia non potuit, praefractam misit in hostem.
Sed procul a telo Theseus veniente recessit
Pallados admonitu: credi sic ipse volebat.
Non tamen arbor iners cecidit; nam Crantoris alti
abscidit iugulo pectusque umerumque sinistrum.
Armiger ille tui fuerat genitoris, Achille,
quem Dolopum rector, bello superatus, Amyntor
Aeacidae dederat pacis pignusque fidemque.
Hunc procul ut foedo disiectum vulnere Peleus
vidit, ‘at inferias, iuvenum gratissime Crantor,
accipe’ ait, validoque in Demoleonta lacerto
fraxineam misit, mentis quoque viribus, hastam.
Quae laterum cratem praerupit et ossibus haerens
intremuit. Trahit ille manu sine cuspide lignum
(id quoque vix sequitur), cuspis pulmone retenta est.
Ipse dolor vires animo dabat: aeger in hostem
erigitur pedibusque virum proculcat equinis.
Excipit ille ictus galea clipeoque sonanti
defensatque umeros praetentaque sustinet arma
perque armos uno duo pectora perforat ictu.
Ante tamen leto dederat Phlegraeon et Hylen
eminus, Iphinoum conlato Marte Claninque;
additur his Dorylas, qui tempora tecta gerebat
pelle lupi saevique vicem praestantia teli
cornua vara boum multo rubefacta cruore.
Huic ego (nam vires animus dabat) ‘adspice,’ dixi,
‘quantum concedant nostro tua cornua ferro!’
et iaculum torsi; quod cum vitare nequiret,
opposuit dextram passurae vulnera fronti:
adfixa est cum fronte manus. Fit clamor, at illum
haerentem Peleus et acerbo vulnere victum
(stabat enim propior) mediam ferit ense sub alvum.
Prosiluit terraque ferox sua viscera traxit
tractaque calcavit calcataque rupit et illis
crura quoque inpediit et inani concidit alvo.
Nec te pugnantem tua, Cyllare, forma redemit,
si modo naturae formam concedimus illi:
barba erat incipiens, barbae color aureus, aurea
ex umeris medios coma dependebat in armos.
Gratus in ore vigor; cervix umerique manusque
pectoraque artificum laudatis proxima signis,
et quacumque vir est; nec equi mendosa sub illo
deteriorque viro facies: da colla caputque,
Castore dignus erit; sic tergum sessile, sic sunt
pectora celsa toris. Totus pice nigrior atra;
candida cauda tamen, color est quoque cruribus albus.
Multae illum petiere sua de gente, sed una
abstulit Hylonome, qua nulla decentior inter
semiferos altis habitavit femina silvis.
Haec et blanditiis et amando et amare fatendo
Cyllaron una tenet; cultus quoque, quantus in illis
esse potest membris, ut sit coma pectine levis,
ut modo rore maris, modo se violave rosave
inplicet, interdum candentia lilia gestet,
bisque die lapsis Pagasaeae vertice silvae
fontibus ora lavet, bis flumine corpora tingat,
nec nisi quae deceant electarumque ferarum
aut umero aut lateri praetendat vellera laevo.
Par amor est illis: errant in montibus una,
antra simul subeunt; et tum Lapitheia tecta
intrarant pariter, pariter fera bella gerebant.
Auctor in incerto est: iaculum de parte sinistra
venit et inferius qua collo pectora subsunt,
Cyllare, te fixit; parvo cor vulnere laesum
corpore cum toto post tela educta refrixit.
Protinus Hylonome morientes excipit artus
inpositaque manu vulnus fovet oraque ad ora
admovet atque animae fugienti obsistere temptat.
Ut videt exstinctum, dictis, quae clamor ad aures
arcuit ire meas, telo, quod inhaeserat illi,
incubuit moriensque suum conplexa maritum est.
Ante oculos stat et ille meos, qui sena leonum
vinxerat inter se conexis vellera nodis,
Phaeocomes, hominemque simul protectus equumque.
Codice qui misso, quem vix iuga bina moverent,
Tectaphon Oleniden a summo vertice fregit.
[fracta volubilitas capitis latissima, perque os
perque cavas nares oculosque auresque cerebrum
molle fluit veluti concretum vimine querno
lac solet, utve liquor rari sub pondere cribri
manat et exprimitur per densa foramina spissus.]
Ast ego, dum parat hic armis nudare iacentem,
(scit tuus hoc genitor) gladium spoliantis in ima
ilia demisi. Chthonius quoque Teleboasque
ense iacent nostro: ramum prior ille bifurcum
gesserat, hic iaculum; iaculo mihi vulnera fecit:
signa vides! adparet adhuc vetus inde cicatrix.
Tunc ego debueram capienda ad Pergama mitti,
tum poteram magni, si non superare, morari
Hectoris arma meis! Illo sed tempore nullus,
aut puer Hector erat, nunc me mea deficit aetas.
Quid tibi victorem gemini Periphanta Pyraethi,
Ampyca quid referam, qui quadrupedantis Echecli
fixit in adverso cornum sine cuspide vultu?
Vecte Pelethronium Macareus in pectus adacto
stravit Erigdupum, memini et venabula condi
inguine Nesseis manibus coniecta Cymeli.
Nec tu credideris tantum cecinisse futura
Ampyciden Mopsum: Mopso iaculante biformis
accubuit frustraque loqui temptavit Hodites
ad mentum lingua mentoque ad guttura fixo.
Quinque neci Caeneus dederat, Styphelumque Bromumque
Antimachumque Elymumque securiferumque Pyraechmen:
vulnera non memini, numerum nomenque notavi.
Provolat Emathii spoliis armatus Alesi,
quem dederat leto, membris et corpore Latreus
maximus: huic aetas inter iuvenemque senemque,
vis iuvenalis erat, variabant tempora cani.
Qui clipeo gladioque Macedoniaque sarisa
conspicuus faciemque obversus in agmen utrumque
armaque concussit certumque equitavit in orbem
verbaque tot fudit vacuas animosus in auras:
‘Et te, Caeni, feram? Nam tu mihi femina semper,
tu mihi Caenis eris. Nec te natalis origo
commonuit, mentemque subit, quo praemia facto
quaque viri falsam speciem mercede parasti?
Quid sis nata, vide, vel quid sis passa, columque,
i, cape cum calathis et stamina pollice torque:
bella relinque viris.’ Iactanti talia Caeneus
extentum cursu missa latus eruit hasta,
qua vir equo commissus erat. Furit ille dolore
nudaque Phyllei iuvenis ferit ora sarisa.
Non secus haec resilit, quam tecti a culmine grando,
aut siquis parvo feriat cava tympana saxo.
Comminus adgreditur laterique recondere duro
luctatur gladium: gladio loca pervia non sunt.
‘Haud tamen effugies! medio iugulaberis ense,
quandoquidem mucro est hebes’ inquit et in latus ensem
obliquat longaque amplectitur ilia dextra.
Plaga facit gemitus in corpore marmoris icti,
fractaque dissiluit percusso lammina callo.
Ut satis inlaesos miranti praebuit artus,
‘nunc age,’ ait Caeneus, ‘nostro tua corpora ferro
temptemus!’ capuloque tenus demisit in armos
ensem fatiferum caecumque in viscera movit
versavitque manu vulnusque in vulnere fecit.
Ecce ruunt vasto rabidi clamore bimembres
telaque in hunc omnes unum mittuntque feruntque.
Tela retusa cadunt: manet inperfossus ab omni
inque cruentatus Caeneus Elateius ictu.
Fecerat attonitos nova res. ‘Heu dedecus ingens!’
Monychus exclamat, ‘populus superamur ab uno
vixque viro: quamquam ille vir est, nos segnibus actis
quod fuit ille, sumus! Quid membra inmania prosunt?
Quid geminae vires et quod fortissima rerum
in nobis duplex natura animalia iunxit?
Nec nos matre dea, nec nos Ixione natos
esse reor, qui tantus erat, Iunonis ut altae
spem caperet: nos semimari superamur ab hoste!
Saxa trabesque super totosque involvite montes
vivacemque animam missis elidite silvis!
silva premat fauces, et erit pro vulnere pondus.’
Dixit et insanis deiectam viribus austri
forte trabem nactus validum coniecit in hostem
exemplumque fuit, parvoque in tempore nudus
arboris Othrys erat, nec habebat Pelion umbras.
Obrutus inmani tumulo sub pondere Caeneus
aestuat arboreo congestaque robora duris
fert umeris. Sed enim postquam super ora caputque
crevit onus neque habet, quas ducat, spiritus auras,
deficit interdum, modo se super aera frustra
tollere conatur iactasque evolvere silvas,
interdumque movet, veluti, quam cernimus, ecce,
ardua si terrae quatiatur motibus Ide.
Exitus in dubio est: alii sub inania corpus
Tartara detrusum silvarum mole ferebant;
abnuit Ampycides medioque ex aggere fulvis
vidit avem pennis liquidas exire sub auras,
quae mihi tum primum, tunc est conspecta supremum.
Hanc ubi lustrantem leni sua castra volatu
Mopsus et ingenti circum clangore sonantem
adspexit pariterque animis oculisque secutus
‘o salve’ dixit, ‘Lapithaeae gloria gentis,
maxime vir quondam, sed nunc avis unica, Caeneu!’
Credita res auctore suo est: dolor addidit iram,
oppressumque aegre tulimus tot ab hostibus unum;
nec prius abstitimus ferro exercere dolorem,
quam data pars leto, partem fuga noxque removit.”
Haec inter Lapithas et semihomines Centauros
proelia Tlepolemus Pylio referente dolorem
praeteriti Alcidae tacito non pertulit ore
atque ait: “Herculeae mirum est oblivia laudis
acta tibi, senior! Certe mihi saepe referre
nubigenas domitos a se pater esse solebat.”
Tristis ad haec Pylius: “Quid me meminisse malorum
cogis et obductos oculis rescindere luctus
inque tuum genitorem odium offensasque fateri?
Ille quidem maiora fide, di! gessit et orbem
inplevit meritis, quod mallem posse negare:
sed neque Deiphobum nec Polydamanta nec ipsum
Hectora laudamus—quis enim laudaverit hostem?
Ille tuus genitor Messenia moenia quondam
stravit et inmeritas urbes Elimque Pylumque
diruit inque meos ferrum flammamque penatis
inpulit, utque alios taceam, quos ille peremit,
bis sex Nelidae fuimus, conspecta iuventus:
bis sex Herculeis ceciderunt me minus uno
viribus; atque alios vinci potuisse ferendum est:
mira Periclymeni mors est, cui posse figuras
sumere, quas vellet, rursusque reponere sumptas
Neptunus dederat, Nelei sanguinis auctor.
Hic ubi nequiquam est formas variatus in omnes,
vertitur in faciem volucris, quae fulmina curvis
ferre solet pedibus divum gratissima regi;
Viribus usus avis pennis rostroque redunco
hamatisque viri laniaverat unguibus ora:
tendit in hunc nimium certos Tirynthius arcus
atque inter nubes sublimia membra ferentem
pendentemque ferit, lateri qua iungitur ala;
nec grave vulnus erat sed rupti vulnere nervi
deficiunt motumque negant viresque volandi.
Decidit in terram, non concipientibus auras
infirmis pennis, et qua levis haeserat alae,
corporis adfixi pressa est gravitate sagitta
perque latus summum iugulo est exacta sinistro.
Nunc videor debere tui praeconia rebus
Herculis, o Rhodiae rector pulcherrime classis?
Nec tamen ulterius, quam fortia facta silendo
ulciscor fratres: solida est mihi gratia tecum.”
Haec postquam dulci Neleius edidit ore,
a sermone senis repetito munere Bacchi
surrexere toris: nox est data cetera somno.
At deus, aequoreas qui cuspide temperat undas,
in volucrem corpus nati Phaethontida versum
mente dolet patria saevumque perosus Achillem
exercet memores plus quam civiliter iras,
iamque fere tracto duo per quinquennia bello
talibus intonsum conpellat Sminthea dictis:
“O mihi de fratris longe gratissime natis,
inrita qui mecum posuisti moenia Troiae,
ecquid, ubi has iamiam casuras adspicis arces,
ingemis? Aut ecquid tot defendentia muros
milia caesa doles? Ecquid, ne persequar omnes,
Hectoris umbra subit circum sua Pergama tracti?
cum tamen ille ferox belloque cruentior ipso
vivit adhuc, operis nostri populator, Achilles.
Det mihi se! faxo, triplici quid cuspide possim,
sentiat; at quoniam concurrere comminus hosti
non datur, occulta necopinum perde sagitta!”
Adnuit atque animo pariter patruique suoque
Delius indulgens nebula velatus in agmen
pervenit Iliacum mediaque in caede virorum
rara per ignotos spargentem cernit Achivos
tela Parim fassusque deum “Quid spicula perdis
sanguine plebis?” ait. “Siqua est tibi cura tuorum,
vertere in Aeaciden caesosque ulciscere fratres!”
Dixit et ostendens sternentem Troica ferro
corpora Peliden, arcus obvertit in illum
certaque letifera direxit spicula dextra.
Quod Priamus gaudere senex post Hectora posset,
hoc fuit: ille igitur tantorum victor, Achille,
victus es a timido Graiae raptore maritae!
At si femineo fuerat tibi Marte cadendum,
Thermodontiaca malles cecidisse bipenni!
Iam timor ille Phrygum, decus et tutela Pelasgi
nominis, Aeacides, caput insuperabile bello,
arserat: armarat deus idem idemque cremabat;
iam cinis est, et de tam magno restat Achille
nescio quid parvam, quod non bene conpleat urnam:
at vivit totum quae gloria conpleat orbem!
Haec illi mensura viro respondet, et hac est
par sibi Pelides nec inania Tartara sentit.
Ipse etiam, ut, cuius fuerit, cognoscere posses
bella movet clipeus, deque armis arma feruntur.
Non ea Tydides, non audet Oileos Aiax,
non minor Atrides, non bello maior et aevo
poscere, non alii: solis Telamone creato
Laerteque fuit tantae fiducia laudis.
A se Tantalides onus invidiamque removit
Argolicosque duces mediis considere castris
iussit et arbitrium litis traiecit in omnes.
Consedere duces, et vulgi stante corona
surgit ad hos clipei dominus septemplicis Aiax,
utque erat impatiens irae, Sigeia torvo
litora respexit classemque in litore vultu
intendensque manus “agimus, pro Iuppiter!” inquit
“ante rates causam, et mecum confertur Ulixes!
At non Hectoreis dubitavit cedere flammis,
quas ego sustinui, quas hac a classe fugavi.
Tutius est igitur fictis contendere verbis,
quam pugnare manu! Sed nec mihi dicere promptum,
nec facere est isti: quantumque ego Marte feroci
quantum acie valeo, tantum valet iste loquendo.
Nec memoranda tamen vobis mea facta, Pelasgi,
esse reor: vidistis enim. Sua narret Ulixes,
quae sine teste gerit, quorum nox conscia sola est.
Praemia magna peto, fateor; sed demit honorem
aemulus: Aiaci non est tenuisse superbum,
sit licet hoc ingens, quidquid speravit Ulixes.
Iste tulit pretium iam nunc temptaminis huius,
quod, cum victus erit, mecum certasse feretur.
Atque ego, si virtus in me dubitabilis esset,
nobilitate potens essem, Telamone creatus,
moenia qui forti Troiana sub Hercule cepit
litoraque intravit Pagasaea Colcha carina.
Aeacus huic pater est, qui iura silentibus illic
reddit, ubi Aeoliden saxum grave Sisyphon urget.
Aeacon agnoscit summus prolemque fatetur
Iuppiter esse suam: sic a Iove tertius Aiax.
Nec tamen haec series in causam prosit, Achivi,
si mihi cum magno non est communis Achille:
frater erat, fraterna peto! Quid sanguine cretus
Sisyphio furtisque et fraude simillimus illi
inseris Aeacidis alienae nomina gentis?
An quod in arma prior nulloque sub indice veni,
arma neganda mihi, potiorque videbitur ille,
ultima qui cepit detrectavitque furore
militiam ficto, donec sollertior isto
et sibi inutilior timidi commenta retexit
Naupliades animi vitataque traxit ad arma?
Optima num sumat, quia sumere noluit ulla:
nos inhonorati et donis patruelibus orbi,
obtulimus quia nos ad prima pericula, simus?
Atque utinam aut verus furor ille, aut creditus esset,
nec comes hic Phrygias umquam venisset ad arces
hortator scelerum. Non te, Poeantia proles,
expositum Lemnos nostro cum crimine haberet!
Qui nunc, ut memorant, silvestribus abditus antris
saxa moves gemitu Laertiadaeque precaris
quae meruit: quae, si di sunt, non vana precaris!
Et nunc ille eadem nobis iuratus in arma,
heu! pars una ducum, quo successore sagittae
Herculis utuntur, fractus morboque fameque
velaturque aliturque avibus, volucresque petendo
debita Troianis exercet spicula fatis.
Ille tamen vivit, quia non comitavit Ulixen;
mallet et infelix Palamedes esse relictus:
viveret aut certe letum sine crimine haberet!
Quem male convicti nimium memor iste furoris
prodere rem Danaam finxit fictumque probavit
crimen et ostendit, quod iam praefoderat, aurum.
Ergo aut exsilio vires subduxit Achivis,
aut nece: sic pugnat, sic est metuendus Ulixes.
Qui licet eloquio fidum quoque Nestora vincat,
haud tamen efficiet, desertum ut Nestora crimen
esse rear nullum. Qui cum imploraret Ulixem
vulnere tardus equi fessusque senilibus annis,
proditus a socio est. Non haec mihi crimina fingi
scit bene Tydides, qui nomine saepe vocatum
corripuit trepidoque fugam exprobravit amico.
Adspiciunt oculis superi mortalia iustis!
En eget auxilio, qui non tulit, utque reliquit,
sic linquendus erat: legem sibi dixerat ipse.
Conclamat socios: adsum videoque trementem
pallentemque metu et metuentem morte futura;
opposui molem clipei texique iacentem
servavique animam (minimum est hic laudis) inertem.
Si perstas certare, locum redeamus in illum:
redde hostem vulnusque tuum solitumque timorem
post clipeumque late et mecum contende sub illo!
At postquam eripui, cui standi vulnera vires
non dederant, nullo tardatus vulnere fugit.
Hector adest secumque deos in proelia ducit,
quaque ruit, non tu tantum terreris, Ulixe,
sed fortes etiam: tantum trahit ille timoris.
Hunc ego sanguineae successu caedis ovantem
eminus ingenti resupinum pondere fudi,
hunc ego poscentem, cum quo concurreret, unus
sustinui, sortemque meam vovistis, Achivi,
et vestrae valuere preces! Si quaeritis huius
fortunam pugnae, non sum superatus ab illo.
Ecce ferunt Troes ferrumque ignesque Iovemque
in Danaas classes: ubi nunc facundus Ulixes?
Nempe ego mille meo protexi pectore puppes,
spem vestri reditus: date pro tot navibus arma!
Quod si vera licet mihi dicere, quaeritur istis,
quam mihi, maior honos, coniunctaque gloria nostra est,
atque Aiax armis, non Aiaci arma petuntur.
Conferat his Ithacus Rhesum imbellemque Dolona
Priamidenque Helenum rapta cum Pallade captum:
luce nihil gestum est, nihil est Diomede remoto.
Si semel ista datis meritis tam vilibus arma,
dividite, et pars sit maior Diomedis in illis!
Quo tamen haec Ithaco, qui clam, qui semper inermis
rem gerit et furtis incautum decipit hostem?
Ipse nitor galeae claro radiantis ab auro
insidias prodet manifestabitque latentem.
Sed neque Dulichius sub Achillis casside vertex
pondera tanta feret, nec non onerosa gravisque
Pelias hasta potest imbellibus esse lacertis,
nec clipeus vasti concretus imagine mundi
conveniet timidae nataeque ad furta sinistrae:
debilitaturum quid te petis, Improbe, munus?
Quod tibi si populi donaverit error Achivi,
cur spolieris, erit, non cur metuaris ab hoste,
et fuga, qua sola cunctos, timidissime, vincis,
tarda futura tibi est gestamina tanta trahenti.
Adde quod iste tuus, tam raro proelia passus,
integer est clipeus: nostro, qui tela ferendo
mille patet plagis, novus est successor habendus.
Denique (quid verbis opus est?) spectemur agendo!
Arma viri fortis medios mittantur in hostes:
inde iubete peti et referentem ornate relatis?”
Finierat Telamone satus vulgique secutum
ultima murmur erat, donec Laertius heros
adstitit atque oculos paulum tellure moratos
sustulit ad proceres exspectatoque resolvit
ora sono; neque abest facundis gratia dictis.
“Si mea cum vestris valuissent vota, Pelasgi,
non foret ambiguus tanti certaminis heres,
tuque tuis armis, nos te poteremur, Achille.
Quem quoniam non aequa mihi vobisque negarunt
fata” (manuque simul veluti lacrimantia tersit
lumina), “quis magno melius succedit Achilli,
quam per quem magnus Danais successit Achilles?
Huic modo ne prosit, quod, uti est, hebes esse videtur,
neve mihi noceat, quod vobis semper, Achivi,
profuit ingenium, meaque haec facundia, siqua est,
quae nunc pro domino, pro vobis saepe locuta est,
invidia careat, bona nec sua quisque recuset.
Nam genus et proavos et quae non fecimus ipsi,
vix ea nostra voco; sed enim quia rettulit Aiax
esse Iovis pronepos, nostri quoque sanguinis auctor
Iuppiter est, totidemque gradus distamus ab illo.
Nam mihi Laertes pater est, Arcesius illi,
Iuppiter huic, neque in his quisquam damnatus et exsul.
Est quoque per matrem Cyllenius addita nobis
altera nobilitas: deus est in utroque parente.
Sed neque materno quod sum generosior ortu,
nec mihi quod pater est fraterni sanguinis insons,
proposita arma peto: meritis expendite causam,
dummodo, quod fratres Telamon Peleusque fuerunt,
Aiacis meritum non sit nec sanguinis ordo,
sed virtutis honor spoliis quaeratur in istis!
Aut si proximitas primusque requiritur heres,
est genitor Peleus, est Pyrrhus filius illi.
Quis locus Aiaci? Phthiam haec Scyrumve ferantur!
Nec minus est isto Teucer patruelis Achilli:
num petit ille tamen? num si petat, auferat illa?
Ergo operum quoniam nudum certamen habetur:
plura quidem feci, quam quae comprendere dictis
in promptu mihi sit; rerum tamen ordine ducar.
Praescia venturi genetrix Nereia leti
dissimulat cultu natum, et deceperat omnes,
in quibus Aiacem, sumptae fallacia vestis.
Arma ego femineis animum motura virilem
mercibus inserui, neque adhuc proiecerat heros
virgineos habitus, cum parmam hastamque tenenti
‘nate dea,’ dixi ‘tibi se peritura reservant
Pergama! quid dubitas ingentem evertere Troiam?’
iniecique manum fortemque ad fortia misi.
Ergo opera illius mea sunt: ego Telephon hasta
pugnantem domui, victum orantemque refeci;
quod Thebae cecidere, meum est, me credite Lesbon,
me Tenedon Chrysenque et Cillan, Apollinis urbes,
et Scyrum cepisse, mea concussa putate
procubuisse solo Lyrnesia moenia dextra,
utque alias taceam, qui saevum perdere posset
Hectora, nempe dedi: per me iacet inclitus Hector.
Illis haec armis, quibus est inventus Achilles,
arma peto: vivo dederam, post fata reposco. —
Ut dolor unius Danaos pervenit ad omnes
Aulidaque Euboicam complerunt mille carinae,
exspectata diu, nulla aut contraria classi
flamina erant, duraeque iubent Agamemnona sortes
inmeritam saevae natam mactare Dianae.
Denegat hoc genitor divisque irascitur ipsis
atque in rege tamen pater est. Ego mite parentis
ingenium verbis ad publica commoda verti.
Nunc equidem (fateor, fassoque ignoscat Atrides!)
difficilem tenui sub iniquo iudice causam.
Hunc tamen utilitas populi fraterque datique
summa movet sceptri, laudem ut cum sanguine penset.
Mittor et ad matrem, quae non hortanda, sed astu
decipienda fuit: quo si Telamonius isset,
orba suis essent etiamnum lintea ventis.
Mittor et Iliacas audax orator ad arces,
visaque et intrata est altae mihi curia Troiae
(plenaque adhuc erat illa viris), interritus egi,
quam mihi mandarat communis Graecia causam,
accusoque Parim praedamque Helenamque reposco
et moveo Priamum Priamoque Antenora iunctum.
At Paris et fratres et qui rapuere sub illo,
ni tenuere manus (scis hoc, Menelae) nefandas,
primaque lux nostri tecum fuit illa pericli.
Longa referre mora est, quae consilioque manuque
utiliter feci spatiosi tempore belli.
Post acies primas urbis se moenibus hostes
continuere diu, nec aperti copia Martis
ulla fuit: decimo demum pugnavimus anno.
Quid facis interea, qui nil nisi proelia, nosti?
Quis tuus usus erat? Nam si mea facta requiris,
hostibus insidior, fossas munimine cingo,
consolor socios, ut longi taedia belli
mente ferant placida, doceo, quo simus alendi
armandique modo, mittor, quo postulat usus.
Ecce Iovis monitu, deceptus imagine somni,
rex iubet incepti curam dimittere belli.
Ille potest auctore suam defendere vocem:
non sinat hoc Aiax delendaque Pergama poscat,
quodque potest, pugnet! Cur non remoratur ituros?
Cur non arma capit? det, quod vaga turba sequatur!
Non erat hoc nimium numquam nisi magna loquenti.
Quid quod et ipse fugit? Vidi, puduitque videre,
cum tu terga dares inhonestaque vela parares.
Nec mora, ‘quid facitis? quae vos dementia’ dixi
‘concitat, o socii? captam dimittite Troiam!
Quidve domum fertis decimo, nisi dedecus, anno?’
Talibus atque aliis, in quae dolor ipse disertum
fecerat, aversos profuga de classe reduxi.
Convocat Atrides socios terrore paventes;
nec Telamoniades etiam nunc hiscere quicquam
audet, at ausus erat reges incessere dictis
Thersites etiam, per me haud impune protervus!
Erigor et trepidos cives exhortor in hostem
amissamque mea virtutem voce reposco.
Tempore ab hoc, quodcumque potest fecisse videri
fortiter iste, meum est, qui dantem terga retraxi.
Denique de Danais quis te laudatve petitve?
At sua Tydides mecum communicat acta,
me probat et socio semper confidit Ulixe.
Est aliquid, de tot Graiorum milibus unum
a Diomede legi (nec me sors ire iubebat !),
si tamen et spreto noctisque hostisque periclo
ausum eadem, quae nos, Phrygia de gente Dolona
interimo, non ante tamen, quam cuncta coegi
prodere, et edidici, quid perfida Troia pararet.
Omnia cognoram, nec, quod specularer, habebam,
et iam promissa poteram cum laude reverti.
Haud contentus eo petii tentoria Rhesi
inque suis ipsum castris comitesque peremi
atque ita captivo victor votisque potitus
ingredior curru laetos imitante triumphos;
cuius equos pretium pro nocte poposcerat hostis,
arma negate mihi, fueritque benignior Aiax!
Quid Lycii referam Sarpedonis agmina ferro
devastata meo? Cum multo sanguine fudi
Coeranon Iphitiden et Alastoraque Chromiumque
Alcandrumque Haliumque Noemonaque Prytanimque,
exitioque dedi cum Chersidamante Thoona
et Charopem fatisque inmitibus Ennomon actum
quique minus celebres nostra sub moenibus urbis
procubuere manu. Sunt et mihi vulnera, cives,
ipso pulchra loco; nec vanis credite verbis:
adspicite en!” vestemque manu deduxit et ‘haec sunt
pectora semper’ ait ‘vestris exercita rebus.
At nil impendit per tot Telamonius annos
sanguinis in socios et habet sine vulnere corpus!
Quid tamen hoc refert, si se pro classe Pelasga
arma tulisse refert contra Troasque Iovemque?
Confiteorque, tulit (neque enim benefacta maligne
detractare meum est), sed ne communia solus
occupet atque aliquem vobis quoque reddat honorem,
reppulit Actorides sub imagine tutus Achillis
Troas ab arsuris cum defensore carinis.
Ausum etiam Hectoreis solum concurrere telis
se putat, oblitus regisque ducumque meique,
nonus in officio et praelatus munere sortis.
Sed tamen eventus vestrae, fortissime, pugnae
quis fuit? Hector abit violatus vulnere nullo!
Me miserum, quanto cogor meminisse dolore
temporis illius, quo Graium murus, Achilles
procubuit! Nec me lacrimae luctusque timorque
tardarunt, quin corpus humo sublime referrem.
His umeris, his, inquam, umeris ego corpus Achillis.
et simul arma tuli, quae nunc quoque ferre laboro!
Sunt mihi, quae valeant in talia pondera, vires,
est animus certe vestros sensurus honores.
Scilicet idcirco pro nato caerula mater
ambitiosa suo fuit, ut caelestia dona,
artis opus tantae, rudis et sine pectore miles
indueret? neque enim clipei caelamina novit,
Oceanum et terras cumque alto sidera caelo
Pleiadasque hyadasque inmunemque aequoris arcton
diversasque urbes nitidumque Orionis ensem:
postulat, ut capiat, quae non intelligit, arma!
Quid quod me duri fugientem munera belli
arguit incepto serum accessisse labori,
nec se magnanimo maledicere sentit Achilli?
Si simulasse vocas crimen, simulavimus ambo;
si mora pro culpa est, ego sum maturior illo.
Me pia detinuit coniunx, pia mater Achillem,
primaque sunt illis data tempora, cetera vobis.
Haud timeo, si iam nequeam defendere, crimen
cum tanto commune viro: deprensus Ulixis
ingenio tamen ille, at non Aiacis Ulixes!
Neve in me stolidae convicia fundere linguae
admiremur eum, vobis quoque digna pudore
obicit. An falso Palameden crimine turpe est
accusasse mihi, vobis damnasse decorum?
Sed neque Naupliades facinus defendere tantum
tamque patens valuit, nec vos audistis in illo
crimina: vidistis, pretioque obiecta patebant.
Nec Poeantiaden quod habet Vulcania Lemnos,
esse reus merui: factum defendite vestrum,
consensistis enim. Nec me suasisse negabo,
ut se subtraheret bellique viaeque labori
temptaretque feros requie finire dolores.
Paruit et vivit! Non haec sententia tantum
fida, sed et felix, cum sit satis esse fidelem.
Quem quoniam vates delenda ad Pergama poscunt,
ne mandate mihi: melius Telamonius ibit
eloquioque virum morbis iraque furentem
molliet aut aliqua producet callidus arte.
Ante retro Simois fluet et sine frondibus Ide
stabit et auxilium promittet Achaia Troiae,
quam, cessante meo pro vestris pectore rebus,
Aiacis stolidi Danais sollertia prosit!
Sis licet infestus sociis regique mihique,
dure Philoctete, licet exsecrere meumque
devoveas sine fine caput cupiasque dolenti
me tibi forte dari nostrumque haurire cruorem,
utque tui mihi, sic fiat tibi copia nostri:
te tamen adgrediar mecumque reducere nitar,
tamque tuis potiar (faveat Fortuna!) sagittis,
quam sum Dardanio, quem cepi, vate potitus,
quam responsa deum Troianaque fata retexi,
quam rapui Phrygiae signum penetrale Minervae
hostibus e mediis. Et se mihi comparat Aiax?
Nempe capi Troiam prohibebant fata sine illo:
fortis ubi est Aiax? Ubi sunt ingentia magni
verba viri? Cur hic metuis? cur audet Ulixes
ire per excubias et se committere nocti
perque feros enses non tantum moenia Troum,
verum etiam summas arces intrare suaque
eripere aede deam raptamque adferre per hostes?
Quae nisi fecissem, frustra Telamone creatus
gestasset laeva taurorum tergora septem.
Illa nocte mihi Troiae victoria parta est,
Pergama tunc vici, cum vinci posse coegi!
Desine Tydiden vultuque et murmure nobis
ostentare meum: pars est sua laudis in illo.
Nec tu, cum socia clipeum pro classe tenebas,
solus eras: tibi turba comes, mihi contigit unus.
Qui nisi pugnacem sciret sapiente minorem
esse nec indomitae deberi praemia dextrae,
ipse quoque haec peteret, peteret moderatior Aiax
Eurypylusque ferox claroque Andraemone natus,
nec minus Idomeneus patriaque creatus eadem
Meriones, peteret maioris frater Atridae:
quippe manu fortes nec sunt tibi Marte secundi,
consiliis cessere meis. Tibi dextera bello
utilis: ingenium est, quod eget moderamine nostro;
tu vires sine mente geris, mihi cura futuri;
tu pugnare potes, pugnandi tempora mecum
eligit Atrides; tu tantum corpore prodes,
nos animo; quantoque ratem qui temperat, anteit
remigis officium, quanto dux milite maior,
tantum ego te supero; nec non in corpore nostro
pectora sunt potiora manu: vigor omnis in illis.
At vos, o proceres, vigili date praemia vestro,
proque tot annorum cura, quibus anxius egi,
hunc titulum meritis pensandum reddite nostris.
Iam labor in fine est: obstantia fata removi
altaque posse capi faciendo Pergama cepi.
Per spes nunc socias casuraque moenia Troum
perque deos oro, quos hosti nuper ademi,
per siquid superest, quod sit sapienter agendum,
siquid adhuc audax ex praecipitique petendum est,
si Troiae fatis aliquid restare putatis,
este mei memores! Aut si mihi non datis arma,
huic date!” — et ostendit signum fatale Minervae.
Mota manus procerum est, et quid facundia posset,
re patuit, fortisque viri tulit arma disertus.
Hectora qui solus, qui ferrum ignesque Iovemque
sustinuit totiens, unam non sustinet iram,
invictumque virum vicit dolor: arripit ensem
et “meus hic certe est! an et hunc sibi poscit Ulixes?
Hoc” ait “utendum est in me mihi, quique cruore
saepe Phrygum maduit, domini nunc caede madebit,
ne quisquam Aiacem possit superare nisi Aiax.”
Dixit et in pectus tum demum vulnera passum,
qua patuit ferro, letalem condidit ensem.
Nec valuere manus infixum educere telum:
expulit ipse cruor, rubefactaque sanguine tellus
purpureum viridi genuit de caespite florem,
qui prius Oebalio fuerat de vulnere natus;
littera communis mediis pueroque viroque
incripta est foliis, haec nominis, illa querellae.
Victor ad Hypsipyles patriam clarique Thoantis
et veterum terras infames caede virorum
vela dat, ut referat Tirynthia tela, sagittas.
Quae postquam ad Graios, domino comitante, revexit,
imposita estque fero tandem manus ultima bello,
Troia simul Priamusque cadunt! Priameia coniunx
perdidit infelix hominis post omnia formam
externasque novo latratu terruit auras,
longus in angustum qua clauditur Hellespontus.
Ilion ardebat, neque adhuc consederat ignis,
exiguumque senis Priami Iovis ara cruorem
combiberat tracta atque comis antistita Phoebi
non profecturas tendebat ad aethera palmas.
Dardanidas matres patriorum signa deorum,
dum licet, amplexas succensaque templa tenentes
invidiosa trahunt victores praemia Grai.
Mittitur Astyanax illis de turribus, unde
pugnantem pro se proavitaque regna tuentem
saepe videre patrem monstratum a matre solebat.
Iamque viam suadet boreas, flatuque secundo
carbasa mota sonant, iubet uti navita ventis.
“Troia, vale! rapimur” clamant, dant oscula terrae
Troades et patriae fumantia tecta relinquunt.
Ultima conscendit classem (miserabile visu!)
in mediis Hecube natorum inventa sepulcris:
prensantem tumulos atque ossibus oscula dantem
Dulichiae traxere manus, tamen unius hausit
inque sinu cineres secum tulit Hectoris haustos;
Hectoris in tumulo canum de vertice crinem,
inferias inopes, crinem lacrimasque reliquit.
Est, ubi Troia fuit, Phrygiae contraria tellus,
Bistoniis habitata viris: Polymestoris illic
regia dives erat, cui te commisit alendum
clam, Polydore, pater Phrygiisque removit ab armis,
consilium sapiens, sceleris nisi praemia magnas
adiecisset opes, animi inritamen avari.
Ut cecidit fortuna Phrygum, capit impius ensem
rex Thracum iuguloque sui demisit alumni
et, tamquam tolli cum corpore crimina possent,
exanimem scopulo subiectas misit in undas.
Litore Threicio classem religarat Atrides,
dum mare pacatum, dum ventus amicior esset.
Hic subito, quantus cum viveret esse solebat,
exit humo late rupta similisque minanti
temporis illius vultum referebat Achilles,
quo ferus iniustum petiit Agamemnona ferro,
“inmemores” que “mei disceditis” inquit “Achivi,
obrutaque est mecum virtutis gratia nostrae?
Ne facite! utque meum non sit sine honore sepulcrum,
placet Achilleos mactata Polyxena manes!”
Dixit, et inmiti sociis parentibus umbrae,
rapta sinu matris, quam iam prope sola fovebat,
fortis et infelix et plus quam femina virgo
ducitur ad tumulum diroque fit hostia busto.
Quae memor ipsa sui, postquam crudelibus aris
admota est sensitque sibi fera sacra parari,
utque Neoptolemum stantem ferrumque tenentem
utque suo vidit figentem lumina vultu,
utere iamdudum generoso sanguine!” dixit,
“nulla mora est: aut tu iugulo vel pectore telum
conde meo! (iugulumque simul pectusque retexit)
scilicet haud ulli servire Polyxena vellem!
haud per tale sacrum numen placabitis ullum!
Mors tantum vellem matrem mea fallere posset!
Mater obest minuitque necis mihi gaudia, quamvis
non mea mors illi, verum sua vita gemenda est.
Vos modo, ne Stygios adeam non libera manes,
ite procul, si iusta peto, tactuque viriles
virgineo removete manus! Acceptior illi,
quisquis is est, quem caede mea placare paratis,
liber erit sanguis. Siquos tamen ultima nostri
verba movent oris (Priami vos filia regis,
nunc captiva rogat), genetrici corpus inemptum
reddite, neve auro redimat ius triste sepulcri,
sed lacrimis! Tunc, cum poterat, redimebat et auro.”
Dixerat, at populus lacrimas, quas illa tenebat,
non tenet; ipse etiam flens invitusque sacerdos
praebita coniecto rupit praecordia ferro.
Illa super terram defecto poplite labens
pertulit intrepidos ad fata novissima vultus.
Tunc quoque cura fuit partes velare tegendas,
cum caderet, castique decus servare pudoris.
Troades excipiunt deploratosque recensent
Priamidas et quid dederit domus una cruoris,
teque gemunt, virgo, teque, o modo regia coniunx,
regia dicta parens, Asiae florentis imago,
nunc etiam praedae mala sors, quam victor Ulixes
esse suam nollet, nisi quod tamen Hectora partu
edideras: dominum matri vix repperit Hector!
Quae corpus complexa animae tam fortis inane,
quas totiens patriae dederat natisque viroque,
huic quoque dat lacrimas lacrimas in vulnera fundit
osculaque ore tegit consuetaque pectora plangit
canitiemque suam concreto in sanguine verrens
plura quidem, sed et haec laniato pectore dixit:
“Nata, tuae (quid enim superest?) dolor ultime matris,
nata, iaces, videoque tuum, mea vulnera, pectus,
et ne perdiderim quemquam sine caede meorum,
tu quoque vulnus habes! At te, quia femina, rebar
a ferro tutam: cecidisti et femina ferro,
totque tuos idem fratres, te perdidit idem,
exitium Troiae nostrique orbator, Achilles.
At postquam cecidit Paridis Phoebique sagittis,
‘nunc certe,’ dixi, ‘non est metuendus Achilles!rsquo;
Nunc quoque mi metuendus erat: cinis ipse sepulti
in genus hoc saevit, tumulo quoque sensimus hostem.
Aeacidae fecunda fui! Iacet Ilion ingens,
eventuque gravi finita est publica clades, —
sed finita tamen; soli mihi Pergama restant,
in cursuque meus dolor est: modo maxima rerum,
tot generis natisque potens nuribusque viroque,
nunc trahor exul, inops, tumulis avulsa meorum,
Penelopae munus; quae me data pensa trahentem
matribus ostendens Ithacis ‘haec Hectoris illa est
clara parens, haec est’ dicet ‘Priameia coniunx!’
Postque tot amissos tu nunc, quae sola levabas
maternos luctus, hostilia busta piasti!
Inferias hosti peperi! Quo ferrea resto?
Quidve moror? Quo me servas, annosa senectus?
Quo, di crudeles, nisi uti nova funera cernam,
vivacem differtis anum? Quis posse putaret
felicem Priamum post diruta Pergama dici?
Felix morte sua est, nec te, mea nata, peremptam
adspicit et vitam pariter regnumque reliquit.
At, puto, funeribus dotabere, regia virgo,
condeturque tuum monumentis corpus avitis.
Non haec est fortuna domus: tibi munera matris
contingent fletus peregrinaeque haustus harenae!
Omnia perdidimus: superest, cur vivere tempus
in breve sustineam, proles gratissima matri,
nunc solus, quondam minimus de stirpe virili,
has datus Ismario regi Polydorus in oras.
Quid moror interea crudelia vulnera lymphis
abluere et sparsos inmiti sanguine vultus?”
Dixit et ad litus passu processit anili,
albentes lacerata comas. “Date, Troades, urnam”
dixerat infelix, liquidas hauriret ut undas:
adspicit eiectum Polydori in litore corpus
factaque Threiciis ingentia vulnera telis!
Troades exclamant: obmutuit illa dolore,
et pariter vocem lacrimasque introrsus obortas
devorat ipse dolor, duroque simillima saxo
torpet et adversa figit modo lumina terra,
interdum torvos sustollit ad aethera vultus,
nunc positi spectat vultum, nunc vulnera nati
vulnera praecipue, seque armat et instruit iram.”
Qua simul exarsit, tamquam regina maneret,
ulcisci statuit poenaeque in imagine tota est,
utque furit catulo lactente orbata leaena
signaque nacta pedum sequitur, quem non videt, hostem,
sic Hecube, postquam cum luctu miscuit iram,
non oblita animorum, annorum oblita suorum,
vadit ad artificem dirae, Polymestora, caedis
conloquiumque petit: nam se monstrare relictum
velle latens illi, quod nato redderet, aurum.
Credidit Odrysius praedaeque adsuetus amore
in secreta venit. Tum blando callidus ore
“tolle moras, Hecube,” dixit, “da munera nato!
Omne fore illius quod das, quod et ante dedisti,
per superos iuro.” Spectat truculenta loquentem
falsaque iurantem tumidaque exaestuat ira
atque ita correpto captivarum agmina matrum
invocat et digitos in perfida lumina condit
expellitque genis oculos (facit ira nocentem)
immergitque manus, foedataque sanguine sonti
non lumen (neque enim superest), loca luminis haurit.
Clade sui Thracum gens inritata tyranni
Troada telorum lapidumque incessere iactu
coepit. At haec missum rauco cum murmure saxum
morsibus insequitur, rictuque in verba parato
latravit, conata loqui: locus exstat et ex re
nomen habet, veterumque diu memor illa malorum
tum quoque Sithonios ululavit maesta per agros.
illius Troasque suos hostesque Pelasgos,
illius fortuna deos quoque moverat omnes,
sic omnes, ut et ipsa Iovis coniunxque sororque
eventus Hecubam meruisse negaverit illos.
Non vacat Aurorae, quamquam isdem faverat armis,
cladibus et casu Troiaeque Hecubaeque moveri.
Cura deam proprior luctusque domesticus angit
Memnonis amissi, Phrygiis quem lutea campis
vidit Achillea pereuntem cuspide mater:
vidit, et ille rubor, quo matutina rubescunt
tempora, palluerat, latuitque in nubibus aether.
At non impositos supremis ignibus artus
sustinuit spectare parens, sed crine soluto,
sicut erat, magni genibus procumbere non est
dedignata Iovis lacrimisque has addere voces:
“Omnibus inferior, quas sustinet aureus aether
(nam mihi sunt totum rarissima templa per orbem),
diva tamen veni, non ut delubra diesque
des mihi sacrificos caliturasque ignibus aras.
Si tamen adspicias, quantum tibi femina praestem,
tum cum luce nova noctis confinia servo,
praemia danda putes; sed non ea cura neque hic est
nunc status Aurorae, meritos ut poscat honores:
Memnonis orba mei venio, qui fortia frustra
pro patruo tulit arma suo primisque sub annis
occidit a forti, sic vos voluistis, Achille.
Da, precor, huic aliquem, solacia mortis, honorem,
summe deum rector, maternaque vulnera leni.”
Iuppiter adnuerat, cum Memnonis arduus alto
corruit igne rogus nigrique volumine fumi
infecere diem (veluti cum flumina natas
exhalant nebulas, nec sol admittitur infra);
atra favilla volat glomerataque corpus in unum
densetur faciemque capit sumitque calorem
atque animam ex igni (levitas sua praebuit alas),
et primo similis volucri, mox vera volucris
insonuit pennis: pariter sonuere sorores
innumerae, quibus est eadem natalis origo,
terque rogum lustrant, et consonus exit in auras
ter plangor: quarto seducunt castra volatu.
Tam duo diversa populi de parte feroces
bella gerunt rostrisque et aduncis unguibus iras
exercent alasque adversaque pectora iactant
inferiaeque cadunt cineri cognata sepulto
corpora seque viro forti meminere creatas.
praepetibus subitis nomen facit auctor: ab illo
Memnonides dictae, cum sol duodena peregit
signa, parentali moriturae voce rebellant.
Ergo aliis latrasse Dymantida flebile visum est:
luctibus est Aurora suis intenta, piasque
nunc quoque dat lacrimas et toto rorat in orbe.
Non tamen eversam Troiae cum moenibus esse
spem quoque fata sinunt: sacra et, sacra altera, patrem
fert umeris, venerabile onus, Cythereius heros:
de tantis opibus praedam pius eligit illam
Ascaniumque suum profugaque per aequora classe
fertur ab Antandro scelerataque limina Thracum
et Polydoreo manantem sanguine terram
linquit et utilibus ventis aestuque secundo
intrat Apollineam sociis comitantibus urbem.
Hunc Anius, quo rege homines, antistite Phoebus
rite colebatur, temploque domoque recepit
urbemque ostendit delubraque nota duasque
Latona quondam stirpes pariente retentas.
Ture dato flammis vinoque in tura profuso
caesarumque boum fibris de more crematis
regia tecta petunt positisque tapetibus altis
munera cum liquido capiunt Cerealia Baccho.
Tum pius Anchises: “O Phoebi lecte sacerdos,
fallor, an et natum, cum primum haec moenia vidi,
bisque duas natas, quantum reminiscor, habebas?”
Huic Anius niveis circumdata tempora vittis
concutiens et tristis ait: “Non falleris, heros
maxime: vidisti natorum quinque parentem,
quem nunc (tanta homines rerum inconstantia versat!)
paene vides orbum. Quod enim mihi filius absens
auxilium, quem dicta suo de nomine tellus
Andros habet pro patre locumque et regna tenentem?
Delius augurium dedit huic, dedit altera Liber
femineae stirpi voto maiora fideque
munera: nam tactu natarum cuncta mearum
in segetem laticemque meri canaeque Minervae
transformabantur, divesque erat usus in illis.
Hoc ubi cognovit Troiae populator Atrides,
ne non ex aliqua vestram sensisse procellam
nos quoque parte putes, armorum viribus usus
abstrahit invitas gremio genitoris, alantque
imperat Argolicam caelesti munere classem.
Effugiunt, quo quaeque potest: Euboea duabus,
et totidem natis Andros fraterna petita est.
Miles adest et, ni dedantur, bella minatur.
Victa metu pietas: consortia corpora poenae
dedidit (et timido possis ignoscere fratri:
non hic Aeneas, non, qui defenderet Andron,
Hector erat, per quem decimum durastis in annum);
iamque parabantur captivis vincla lacertis:
illae tollentes etiamnum libera caelo
bracchia ‘Bacche pater, fer opem!’ dixere, tulitque
muneris auctor opem, — si miro perdere more
ferre vocatur opem, nec qua ratione figuram
perdiderint, potui scire aut nunc dicere possum;
summa mali nota est: pennas sumpsere tuaeque
coniugis in volucres, niveas abiere columbas.”
Talibus atque aliis postquam convivia dictis
implerunt, mensa somnum petiere remota,
cumque die surgunt adeuntque oracula Phoebi:
qui petere antiquam matrem cognataque iussit
litora; prosequitur rex et dat munus ituris,
Anchisae sceptrum, chlamydem pharetramque nepoti,
cratera Aeneae, quem quondam transtulit illi
hospes ab Aoniis Therses Ismenius oris.
Miserat hunc illi Therses, fabricaverat Alcon
Hyleus et longo caelaverat argumento.
Urbs erat, et septem posses ostendere portas:
hae pro nomine erant et, quae foret illa, docebant.
Ante urbem exequiae tumulique ignesque rogique
effusaeque comas et apertae pectora matres
significant luctum: nymphae quoque flere videntur
siccatosque queri fontes, sine frondibus arbor
nuda riget, rodunt arentia saxa capellae.
Ecce facit mediis natas Orione Thebis,
agmen femineum, iugulo dare pectus aperto,
illas demisso per inertia vulnera telo
pro populo cecidisse suo pulchrisque per urbem
funeribus ferri celebrique in parte cremari,
tum de virginea geminos exire favilla,
ne genus intereat, iuvenes, quos fama Coronos
nominat, et cineri materno ducere pompam.
Hactenus antiquo signis fulgentibus aere,
summus inaurato crater erat asper acantho.
Nec leviora datis Troiani dona remittunt
dantque sacerdoti custodem turis acerram,
dant pateram claramque auro gemmisque coronam.
Inde recordati Teucros a sanguine Teucri
ducere principium, Cretam tenuere locique
ferre diu nequiere Iovem, centumque relictis
urbibus Ausonios optant contingere portus:
saevit hiems iactatque viros, Strophadumque receptos
portubus infidis exterruit ales Aello.
Et iam Dulichios portus Ithacamque Samonque
Neritiasque domus, regnum fallacis Ulixis,
praeter erant vecti: certatam lite deorum
Ambraciam versique vident sub imagine saxum
iudicis, Actiaco quae nunc ab Apolline nota est,
vocalemque sua terram Dodonida quercu
Chaoniosque sinus, ubi nati rege Molosso
inpia subiectis fugere incendia pennis.
Proxima Phaeacum felicibus obsita pomis
rura petunt, Epiros ab his regnataque vati
Buthrotos Phrygio simulataque Troia tenetur.
Inde futurorum certi, quae cuncta fideli
Priamides Helenus monitu praedixerat, intrant
Sicaniam: tribus haec excurrit in aequora pinnis,
e quibus imbriferos est versa Pachynos ad austros,
mollibus expositum zephyris Lilybaeon, ad arctos
aequoris expertes spectat boreamque Peloros.
Hac subeunt Teucri, et remis aestuque secundo
sub noctem potitur Zanclaea classis harena.
Scylla latus dextrum, laevum inrequieta Charybdis
infestat: vorat haec raptas revomitque carinas,
illa feris atram canibus succingitur alvum,
virginis ora gerens, et, si non omnia vates
ficta reliquerunt aliquo quoque tempore virgo.
Hanc multi petiere proci; quibus illa repulsis
ad pelagi nymphas, pelagi gratissima nymphis,
ibat et elusos iuvenum narrabat amores.
Quam, dum pectendos praebet Galatea capillos,
talibus adloquitur, referens suspiria, dictis:
“Te tamen, o virgo, genus haud inmite virorum
expetit, utque facis, potes his impune negare;
At mihi, cui pater est Nereus, quam caerula Doris
enixa est, quae sum turba quoque tuta sororum,
non nisi per luctus licuit Cyclopis amorem
effugere,” — et lacrimae vocem impediere loquentis.
Quas ubi marmoreo detersit pollice virgo
et solata deam est, “refer, o carissima,” dixit.
“neve tui causam tege (sic sum fida) doloris!”
Nereis his contra resecuta Crataeide natam est:
“Acis erat Fauno nymphaque Symaethide cretus,
magna quidem patrisque sui matrisque voluptas,
nostra tamen maior: nam me sibi iunxerat uni.
Pulcher et octonis iterum natalibus actis
signarat teneras dubia lanugine malas.
Hunc ego, me Cyclops nulla cum fine petebat.
En si quaesieris, odium Cyclopis, amorne
Acidis in nobis fuerit praesentior, edam:
par utrumque fuit. Pro quanta potentia regni
est, Venus alma, tui! Nempe ille inmitis et ipsis
horrendus silvis et visus ab hospite nullo
impune et magni cum dis contemptor Olympi,
quid sit amor, sensit validaque cupidine captus
uritur, oblitus pecorum antrorumque suorum.
Iamque tibi formae, iamque est tibi cura placendi,
iam rigidos pectis rastris, Polypheme, capillos,
iam libet hirsutam tibi falce recidere barbam
et spectare feros in aqua et componere vultus.
Caedis amor feritasque sitisque inmensa cruoris
cessant, et tutae veniunt abeuntque carinae.
Telemus interea Siculam delatus ad Aetnen,
Telemus Eurymides, quem nulla fefellerat ales,
terribilem Polyphemon adit ‘lumen’ que, ‘quod unum
fronte geris media, rapiet tibi’ dixit ‘Ulixes!’
Risit et ‘o vatum stolidissime, falleris,’ inquit,
‘altera iam rapuit!’ Sic frustra vera monentem
spernit et aut gradiens ingenti litora passu
degravat aut fessus sub opaca revertitur antra.
Prominet in pontum cuneatus acumine longo
collis utrumque latus circumfluit aequoris unda;
huc ferus ascendit Cyclops mediusque resedit,
lanigerae pecudes nullo ducente secutae.
Cui postquam pinus, baculi quae praebuit usum,
ante pedes posita est, antemnis apta ferendis,
sumptaque harundinibus compacta est fistula centum,
senserunt toti pastoria sibila montes,
senserunt undae; latitans ego rupe meique
Acidis in gremio residens procul auribus hausi
talia dicta meis auditaque verba notavi:
‘Candidior folio nivei, Galatea, ligustri,
floridior pratis, longa procerior alno,
splendidior vitro, tenero lascivior haedo,
levior adsiduo detritis aequore conchis,
solibus hibernis, aestiva gratior umbra,
nobilior pomis, platano conspectior alta,
lucidior glacie, matura dulcior uva,
mollior et cygni plumis et lacte coacto
et, si non fugias, riguo formosior horto:
saevior indomitis eadem Galatea iuvencis,
durior annosa quercu, fallacior undis,
lentior et salicis virgis et vitibus albis,
his inmobilior scopulis, violentior amne,
laudato pavone superbior, acrior igni,
asperior tribulis, feta truculentior ursa,
surdior aequoribus, calcato inmitior hydro,
et, quod praecipue vellem tibi demere possem.
Non tantum cervo claris latratibus acto,
verum etiam ventis volucrique fugacior aura!
At bene si noris, pigeat fugisse morasque
ipsa tuas damnes et me retinere labores.
Sunt mihi, pars montis, vivo pendentia saxo
antra, quibus nec sol medio sentitur in aestu
nec sentitur hiems; sunt poma gravantia ramos,
sunt auro similes longis in vitibus uvae,
sunt et purpureae: tibi et has servamus et illas.
Ipsa tuis manibus silvestri nata sub umbra
mollia fraga leges, ipsa autumnalia corna
prunaque, non solum nigro liventia suco,
verum etiam generosa novasque imitantia ceras.
Nec tibi castaneae me coniuge, nec tibi deerunt
arbutei fetus: omnis tibi serviet arbor.
Hoc pecus omne meum est, multae quoque vallibus errant,
multas silva tegit, multae stabulantur in antris.
Nec, si forte roges, possim tibi dicere, quot sint:
pauperis est numerare pecus! De laudibus harum
nil mihi credideris: praesens potes ipse videre,
ut vix circueant distentum cruribus uber.
Sunt, fetura minor, tepidis in ovilibus agni,
sunt quoque, par aetas, aliis in ovilibus haedi.
Lac mihi semper adest niveum: pars inde bibenda
servatur, partem liquefacta coagula durant.
Nec tibi deliciae faciles vulgataque tantum
munera contingent, dammae leporesque caperque
parve columbarum demptusve cacumine nidus:
inveni geminos, qui tecum ludere possint,
inter se similes, vix ut dignoscere possis,
villosae catulos in summis montibus ursae,
inveni et dixi “dominae servabimus istos!”
Iam modo caeruleo nitidum caput exsere ponto,
iam, Galatea, veni, nec munera despice nostra.
Certe ego me novi liquidaeque in imagine vidi
nuper aquae, placuitque mihi mea forma videnti.
Adspice, sim quantus! Non est hoc corpore maior
Iuppiter in caelo: nam vos narrare soletis,
nescio quem regnare Iovem. Coma plurima torvos
prominet in vultus umerosque, ut lucus, obumbrat.
Nec mea quod rigidis horrent densissima saetis
corpora, turpe puta (turpis sine frondibus arbor,
turpis equus, nisi colla iubae flaventia velent!);
pluma tegit volucres, ovibus sua lana decori est:
barba viros hirtaeque decent in corpore saetae.
Unum est in media lumen mihi fronte, sed instar
ingentis clipei. Quid? non haec omnia magnus
Sol videt e caelo? Soli tamen unicus orbis!
Adde, quod in vestro genitor meus aequore regnat:
hunc tibi do socerum; tantum miserere precesque
supplicis exaudi! tibi enim succumbimus uni.
Quique Iovem et caelum sperno et penetrabile fulmen,
Nerei, te veneror: tua fulmine saevior ira est. —
Atque ego contemptus essem patientior huius,
si fugeres omnes; sed cur Cyclope repulso
Acin amas praefersque meis complexibus Acin?
Ille tamen placeatque sibi placeatque licebit,
quod nollem, Galatea, tibi; modo copia detur,
sentiet esse mihi tanto pro corpore vires!
Viscera viva traham divisaque membra per agros
perque tuas spargam (sic se tibi misceat!) undas.
Uror enim, laesusque exaestuat acrior ignis,
cumque suis videor translatam viribus Aetnam
pectore ferre meo: nec tu, Galatea, moveris.’
Talia nequiquam questus (nam cuncta videbam)
surgit et ut taurus vacca furibundus adempta,
stare nequit silvaque et notis saltibus errat:
cum ferus ignaros nec quicquam tale timentes
me videt atque Acin ‘video’ que exclamat ‘et ista
ultima sit, faciam, veneris concordia vestrae!’
Tantaque vox, quantam Cyclops iratus habere
debuit, illa fuit: clamore perhorruit Aetne.
Ast ego vicino pavefacta sub aequore mergor,
terga fugae dederat conversa Symaethius heros
et ‘fer opem, Galatea, precor, mihi! ferte, parentes’
dixerat ‘et vestris periturum admittite regnis!’
Insequitur Cyclops partemque e monte revulsam
mittit, et extremus quamvis pervenit ad illum,
angulus is molis totum tamen obruit Acin.
At nos, quod fieri solum per fata licebat,
fecimus, ut vires adsumeret Acis avitas.
Puniceus de mole cruor manabat, et intra
temporis exiguum rubor evanescere coepit
fitque color primo turbati fluminis imbre
purgaturque mora; tum moles tacta dehiscit,
vivaque per rimas proceraque surgit harundo,
osque cavum saxi sonat exsultantibus undis:
miraque res, subito media tenus exstitit alvo
incinctus iuvenis flexis nova cornua cannis,
qui, nisi quod maior, quod toto caerulus ore,
Acis erat. Sed sic quoque erat tamen Acis, in amnem
versus, et antiquum tenuerunt flumina nomen.”
Desierat Galatea loqui, coetuque soluto
discedunt placidisque natant Nereides undis.
Scylla redit (neque enim medio se credere ponto
audet) et aut bibula sine vestibus errat harena,
aut, ubi lassata est, seductos nacta recessus
gurgitis, inclusa sua membra refrigerat unda.
Ecce fretum scindens alti novus incola ponti,
nuper in Euboica versis Anthedone membris,
Glaucus adest visaeque cupidine virginis haeret
et quaecumque putat fugientem posse morari
verba refert; fugit illa tamen veloxque timore
pervenit in summum positi prope litora montis.
Ante fretum est ingens, apicem conlectus in unum,
longa sub arboribus convexus in aequora vertex:
constitit hic, et tuta loco, monstrumne deusne
ille sit, ignorans, admiraturque colorem
caesariemque umeros subiectaque terga tegentem,
ultimaque excipiat quod tortilis inguina piscis.
Sensit et innitens, quae stabat proxima, moli,
“non ego prodigium nec sum fera belua, virgo,
sed deus” inquit “aquae: nec maius in aequore Proteus
ius habet et Triton Athamantiadesque Palaemon.
Ante tamen mortalis eram, sed, scilicet altis
deditus aequoribus, tantum exercebar in illis.
Nam modo ducebam ducentia retia pisces,
nunc in mole sedens moderabar harundine linum.
Sunt viridi prato confinia litora, quorum
altera pars undis, pars altera cingitur herbis,
quas neque cornigerae morsu laesere iuvencae,
nec placidae carpsistis oves hirtaeve capellae;
non apis inde tulit conlectos semine flores,
non data sunt capiti genialia serta, neque umquam
falciferae secuere manus; ego primus in illo
caespite consedi, dum lina madentia sicco,
utque recenserem captivos ordine pisces,
insuper exposui, quos aut in retia casus
aut sua credulitas in aduncos egerat hamos.
Res similis fictae (sed quid mihi fingere prodest?):
gramine contacto coepit mea praeda moveri
et mutare latus terraque, ut in aequore, niti.
Dumque moror mirorque simul, fugit omnis in undas
turba suas dominumque novum litusque relinquunt.
Obstipui dubitoque diu causamque requiro,
num deus hoc aliquis, num sucus fecerit herbae.
‘Quae’ tamen ‘has’ inquam ‘vires habet herba?’,manuque
pabula decerpsi decerptaque dente momordi.
Vix bene combiberant ignotos guttura sucos,
cum subito trepidare intus praecordia sensi
alteriusque rapi naturae pectus amore,
nec potui restare diu ‘repetenda’ que ‘numquam
terra, vale!’ dixi corpusque sub aequora mersi.
Di maris exceptum socio dignantur honore,
utque mihi quaecumque feram mortalia, demant,
Oceanum Tethynque rogant: ego lustror ab illis,
et purgante nefas noviens mihi carmine dicto
pectora fluminibus iubeor supponere centum;
nec mora, diversis lapsi de partibus amnes
totaque vertuntur supra caput aequora nostrum.
Hactenus acta tibi possum memoranda referre,
hactenus haec memini, nec mens mea cetera sensit.
Quae postquam rediit, alium me corpore toto
ac fueram nuper, neque eundem mente recepi.
Hanc ego tum primum viridem ferrugine barbam
caesariemque meam, quam longa per aequora verro,
ingentesque umeros et caerula bracchia vidi
cruraque pinnigero curvata novissima pisce.
Quid tamen haec species, quid dis placuisse marinis,
quid iuvat esse deum, si tu non tangeris istis?”
Talia dicentem, dicturum plura, reliquit
Scylla deum; furit ille inritatusque repulsa
prodigiosa petit Titanidos atria Circes.
Iamque Giganteis iniectam faucibus Aetnen
arvaque Cyclopum, quid rastra, quid usus aratri
nescia nec quicquam iunctis debentia bubus,
liquerat Euboicus tumidarum cultor aquarum,
liquerat et Zanclen adversaque moenia Rhegi
navifragumque fretum, gemino quod litore pressum
Ausoniae Siculaeque tenet confinia terrae.
Inde manu magna Tyrrhena per aequora raptus
herbiferos adiit colles atque atria Glaucus
Sole satae Circes, variarum plena ferarum.
Quam simul adspexit, dicta acceptaque salute,
“diva, dei miserere, precor! nam sola levare
tu potes hunc,” dixit “videar modo dignior esse!
Quanta sit herbarum, Titani, potentia, nulli
quam mihi cognitius, qui sum mutatus ab illis.
Neve mei non nota tibi sit causa furoris:
litore in Italico, Messenia moenia contra,
Scylla mihi visa est; pudor est promissa precesque
blanditiasque meas contemptaque verba referre.
At tu, sive aliquod regnum est in carmine, carmen
ore move sacro, sive expugnantior herba est,
utere temptatis operosae viribus herbae.
Nec medeare mihi sanesque haec vulnera mando,
fineque nil opus est: partem ferat illa caloris.”
At Circe (neque enim flammis habet aptius ulla
talibus ingenium, seu causa est huius in ipsa,
seu Venus indicio facit hoc offensa paterno)
talia verba refert. “Melius sequerere volentem
optantemque eadem parilique cupidine captam.
Dignus eras ultro (poteras certeque) rogari,
et, si spem dederis, mihi crede, rogaberis ultro.
Neu dubites adsitque tuae fiducia formae:
en ego, cum dea sim, nitidi cum filia Solis,
gramine cum tantum, tantum quoque carmine possim,
ut tua sim, voveo; spernentem sperne, sequenti
redde vices unoque duas ulciscere facto!”
Talia temptanti “prius” inquit “in aequore frondes”
Glaucus “et in summis nascentur montibus algae,
sospite quam Scylla nostri mutentur amores!”
Indignata dea est, et laedere quatenus ipsum
non poterat (nec vellet amans), irascitur illi,
quae sibi praelata est, venerisque offensa repulsa
protinus horrendis infamia pabula sucis
conterit et tritis Hecateia carmina miscet
caerulaque induitur velamina perque ferarum
agmen adulantum media procedit ab aula,
oppositumque petens contra Zancleia saxa
Rhegion ingreditur ferventes aestibus undas,
in quibus ut solida ponit vestigia terra
summaque decurrit pedibus super aequora siccis.
Parvus erat gurges, curvos sinuatus in arcus,
grata quies Scyllae; quo se referebat ab aestu
et maris et caeli, medio cum plurimus orbe
sol erat et minimas a vertice fecerat umbras.
Hunc dea praevitiat portentificisque venenis
inquinat, hic pressos latices radice nocenti
spargit et obscurum verborum ambage novorum
ter noviens carmen magico demurmurat ore.
Scylla venit mediaque tenus descenderat alvo,
cum sua foedari latrantibus inguina monstris
adspicit ac primo credens non corporis illas
esse sui partes refugitque abigitque timetque
ora proterva canum, sed quos fugit, attrahit una
et corpus quaerens femorum crurumque pedumque,
Cerbereos rictus pro partibus invenit illis:
statque canum rabie subiectaque terga ferarum
inguinibus truncis uteroque exstante coercet.
Flevit amans Glaucus nimiumque hostiliter usae
viribus herbarum fugit conubia Circes;
Scylla loco mansit cumque est data copia primum,
in Circes odium sociis spoliavit Ulixen;
mox eadem Teucras fuerat mersura carinas,
ni prius in scopulum, qui nunc quoque saxeus exstat,
transformata foret: scopulum quoque navita vitat.
Hunc ubi Troianae remis avidamque Charybdim
evicere rates, cum iam prope litus adesset
Ausonium, Libycas vento referuntur ad oras.
Excipit Aenean illic animoque domoque
non bene discidium Phrygii latura mariti
Sidonis; inque pyra sacri sub imagine facta
incubuit ferro deceptaque decipit omnes.
Rursus harenosae fugiens nova moenia terrae
ad sedes Erycis fidumque relatus Acesten
sacrificat tumulumque sui genitoris honorat;
quasque rates Iris Iunonia paene cremarat,
solvit et Hippotadae regnum terrasque calenti
sulphure fumantes Acheloiadumque relinquit
Sirenum scopulos, orbataque praeside pinus
Inarimen Prochytenque legit sterilique locatas
colle Pithecusas, habitantum nomine dictas.
Quippe deum genitor, fraudem et periuria quondam
Cercopum exosus gentisque admissa dolosae,
in deforme viros animal mutavit, ut idem
dissimiles homini possent similesque videri,
membraque contraxit naresque a fronte resimas
contudit et rugis peraravit anilibus ora
totaque velatos flaventi corpora villo
misit in has sedes nec non prius abstulit usum
verborum et natae dira in periuria linguae:
posse queri tantum rauco stridore reliquit.
Has ubi praeteriit et Parthenopeia dextra
moenia deseruit, laeva de parte canori
Aeolidae tumulum et, loca feta palustribus undis,
litora Cumarum vivacisque antra Sibyllae
intrat, et ut manes veniat per Averna paternos,
orat. At illa diu vultum tellure moratum
erexit tandemque deo furibunda recepto
“magna petis” dixit, “vir factis maxime, cuius
dextera per ferrum est, pietas spectata per ignes.
Pone tamen, Troiane, metum: potiere petitis
Elysiasque domos et regna novissima mundi
me duce cognosces simulacraque cara parentis.
Invia virtuti nulla est via!” Dixit et auro
fulgentem ramum silva Iunonis Avernae
monstravit iussitque suo divellere trunco.
Paruit Aeneas et formidabilis Orci
vidit opes atavosque suos umbramque senilem
magnanimi Anchisae; didicit quoque iura locorum,
quaeque novis essent adeunda pericula bellis.
Inde ferens lassos adverso tramite passus
cum duce Cumaea mollit sermone laborem.
Dumque iter horrendum per opaca crepuscula carpit,
“seu dea tu praesens, seu dis gratissima” dixit,
“numinis instar eris semper mihi meque fatebor
muneris esse tui, quae me loca mortis adire,
quae loca me visae voluisti evadere mortis.
Pro quibus aerias meritis evectus ad auras
templa tibi statuam, tribuam tibi turis honores.”
Respicit hunc vates et suspiratibus haustis
“nec dea sum” dixit “nec sacri turis honore
humanum dignare caput; neu nescius erres,
lux aeterna mihi carituraque fine dabatur,
si mea virginitas Phoebo patuisset amanti.
Dum tamen hanc sperat dum praecorrumpere donis
me cupit, ‘elige’ ait, ‘virgo Cumaea, quid optes:
optatis potiere tuis.’ Ego pulveris hausti
ostendi cumulum: quot haberet corpora pulvis,
tot mihi natales contingere vana rogavi;
excidit, ut peterem iuvenes quoque protinus annos.
Hos tamen ille mihi dabat aeternamque iuventam,
si venerem paterer: contempto munere Phoebi
innuba permaneo; sed iam felicior aetas
terga dedit, tremuloque gradu venit aegra senectus,
quae patienda diu est (nam iam mihi saecula septem
acta vides): superest, numeros ut pulveris aequem,
ter centum messes, ter centum musta videre.
Tempus erit, cum de tanto me corpore parvam
longa dies faciet consumptaque membra senecta
ad minimum redigentur onus: nec amata videbor
nec placuisse deo; Phoebus quoque forsitan ipse
vel non cognoscet vel dilexisse negabit:
usque adeo mutata ferar, nullique videnda,
voce tamen noscar; vocem mihi fata relinquent.”
Talia convexum per iter memorante Sibylla
sedibus Euboicam Stygiis emergit in urbem
Troius Aeneas sacrisque ex more litatis
litora adit nondum nutricis habentia nomen.
Hic quoque substiterat per taedia longa laborum
Neritius Macareus, comes experientis Ulixei;
desertum quondam mediis e rupibus Aetnae
noscit Achaemeniden improvisoque repertum
vivere miratus “qui de casusve deusve
servat, Achaemenide? cur” inquit “barbara Graium
prora vehit? petitur vestra quae terra carina?”
Talia quaerenti iam non hirsutus amictu,
iam suus et spinis conserto tegmine nullis,
fatur Achaemenides: “Iterum Polyphemon et illos
adspiciam fluidos humano sanguine rictus,
hac mihi si potior domus est Ithacique carina,
si minus Aenean veneror genitore nec umquam
esse satis potero, praestem licet omnia, gratus.
Quod loquor et spiro caelumque et sidera solis
respicio, possimne ingratus et impius esse?
Ille dedit, quod non anima haec Cyclopis in ora
venit, et ut iam nunc lumen vitale relinquam,
aut tumulo aut certe non illa condar in alvo.
Quid mihi tunc animi (nisi si timor abstulit omnem
sensum animumque) fuit, cum vos petere alta relictus
aequora conspexi? Volui inclamare, sed hosti
prodere me timui: vestrae quoque clamor Ulixis
paene rati nocuit. Vidi, cum monte revulsum
inmanem scopulum medias permisit in undas;
vidi iterum veluti tormenti viribus acta
vasta Giganteo iaculantem saxa lacerto
et, ne deprimeret fluctus ventusve carinam,
pertimui, iam me non esse oblitus in illa.
Ut vero fuga vos a certa morte reduxit,
ille quidem totam gemebundus obambulat Aetnam
praetemptatque manu silvas et luminis orbus
rupibus incursat foedataque bracchia tabo
in mare protendens gentem exsecratur Achivam
atque ait: ‘O si quis referat mihi casus Ulixem
aut aliquem e sociis, in quem mea saeviat ira,
viscera cuius edam, cuius viventia dextra
membra mea laniem, cuius mihi sanguis inundet
guttur et elisi trepident sub dentibus artus:
quam nullum aut leve sit damnum mihi lucis ademptae!’
Haec et plura ferox; me luridus occupat horror
spectantem vultus etiamnum caede madentes
crudelesque manus et inanem luminis orbem
membraque et humano concretam sanguine barbam.
mors erat ante oculos, minimum tamen ipsa doloris:
et iam prensurum, iam nunc mea viscera rebar
in sua mersurum, mentique haerebat imago
temporis illius, quo vidi bina meorum
ter quater adfligi sociorum corpora terrae,
cum super ipse iacens hirsuti more leonis
visceraque et carnes cumque albis ossa medullis
semianimesque artus avidam condebat in alvum.
Me tremor invasit: stabam sine sanguine maestus;
mandentemque videns eiectantemque cruentas
ore dapes et frusta mero glomerata vomentem
talia fingebam misero mihi fata parari
perque dies multos latitans omnemque tremescens
ad strepitum, mortemque timens cupidusque moriri,
glande famem pellens et mixta frondibus herba,
solus, inops, exspes, leto poenaeque relictus
hanc procul adspexi longo post tempore navem
oravique fugam gestu ad litusque cucurri —
et movi. Graiumque ratis Troiana recepit!
Tu quoque pande tuos, comitum gratissime, casus
et ducis et turbae, quae tecum est credita ponto.”
Aeolon ille refert Tusco regnare profundo,
Aeolon Hippotaden, cohibentem carcere ventos;
quos bovis inclusos tergo, memorabile munus,
Dulichium sumpsisse ducem flatuque secundo
lucibus isse novem et terram adspexisse petitam;
proxima post nonam cum sese aurora moveret,
invidia socios praedaeque cupidine victos,
esse ratos aurum, dempsisse ligamina ventis;
cum quibus isse retro, per quas modo venerat undas,
Aeoliique ratem portus repetisse tyranni.
“Inde Lami veterem Laestrygonis” inquit “in urbem
venimus. Antiphates terra regnabat in illa.
Missus ad hunc ego sum, numero comitante duorum,
vixque fuga quaesita salus comitique mihique:
tertius e nobis Laestrygonis impia tinxit
ora cruore suo. Fugientibus instat et agmen
concitat Antiphates. Coeunt et saxa trabesque
coniciunt merguntque viros merguntque carinas.
Una tamen, quae nos ipsumque vehebat Ulixen,
effugit. Amissa sociorum parte dolentes
multaque conquesti terris adlabimur illis,
quas procul hinc cernis (procul hinc, mihi crede, videnda
insula, visa mihi!), tuque o iustissime Troum,
nate dea (neque enim finito Marte vocandus
hostis es, Aenea), moneo, fuge litora Circes.
Nos quoque Circaeo religata in litore pinu,
Antiphatae memores inmansuetique Cyclopis,
ire negabamus vel tecta ignota subire;
sorte sumus lecti, sors me fidumque Politen
Eurylochumque simul nimiique Elpenora vini
bisque novem socios Circaea ad moenia misit.
Quae simul attigimus stetimusque in limine tecti,
mille lupi mixtaeque lupis ursique leaeque
occursu fecere metum, sed nulla timenda
nullaque erat nostro factura in corpore vulnus.
Quin etiam blandas movere per aera caudas
nostraque adulantes comitant vestigia, donec
excipiunt famulae perque atria marmore tecta
ad dominam ducunt: pulchro sedet illa recessu,
sollemni solio, pallamque induta nitentem
insuper aurato circumvelatur amictu.
Nereides nymphaeque simul, quae vellera motis
nulla trahunt digitis nec fila sequentia ducunt:
gramina disponunt sparsosque sine ordine flores
secernunt calathis variasque coloribus herbas;
ipsa quod hae faciunt opus, exigit, ipsa, quis usus
quove sit in folio, quae sit concordia mixtis,
novit et advertens pensas examinat herbas.
Haec ubi nos vidit, dicta acceptaque salute,
diffudit vultus et reddidit omina voce.
Nec mora, misceri tosti iubet hordea grani
mellaque vimque meri cum lacte coagula passo,
quique sub hac lateant furtim dulcedine, sucos
adicit. Accipimus sacra data pocula dextra.
Quae simul arenti sitientes hausimus ore,
et tetigit summos virga dea dira capillos,
(et pudet et referam!) saetis horrescere coepi
nec iam posse loqui, pro verbis edere raucum
murmur et in terram toto procumbere vultu;
osque meum sensi pando occallescere rostro,
colla tumere toris, et qua modo pocula parte
sumpta mihi fuerant, illa vestigia feci,
cumque eadem passis (tantum medicamina possunt!)
claudor hara, solumque suis caruisse figura
vidimus Eurylochum: solus data pocula fugit.
Quae nisi vitasset, pecoris pars una manerem
nunc quoque saetigeri, nec tantae cladis ab illo
certior ad Circen ultor venisset Ulixes.
Pacifer huic dederat florem Cyllenius album,
moly vocant superi, nigra radice tenetur;
tutus eo monitisque simul caelestibus intrat
ille domum Circes, et ad insidiosa vocatus
pocula, conantem virga mulcere capillos
reppulit et stricto pavidam deterruit ense.
Inde fides dextraeque datae, thalamoque receptus
coniugii dotem sociorum corpora poscit.
Spargimur ignotae sucis melioribus herbae
percutimurque caput conversae verbere virgae,
verbaque dicuntur dictis contraria verbis.
Quo magis illa canit, magis hoc tellure levati
erigimur, saetaeque cadunt, bifidosque relinquit
rima pedes, redeunt umeri et subiecta lacertis
bracchia sunt: flentem flentes amplectimur ipsi
haeremusque ducis collo nec verba locuti
ulla priora sumus quam nos testantia gratos.
Annua nos illic tenuit mora, multaque praesens
tempore tam longo vidi, multa auribus hausi,
hoc quoque cum multis, quod clam mihi rettulit una
quattuor e famulis ad talia sacra paratis.
Cum duce namque meo Circe dum sola moratur,
illa mihi niveo factum de marmore signum
ostendit iuvenale, gerens in vertice picum,
aede sacra positum multisque insigne coronis.
Quis foret et quare sacra coleretur in aede,
cur hanc ferret avem, quaerenti et scire volenti
‘accipe’ ait ‘Macareu, dominaeque potentia quae sit
hinc quoque disce meae: tu dictis adice mentem!
Picus in Ausoniis, proles Saturnia terris
rex fuit, utilium bello studiosus equorum;
forma viro, quam cernis, erat: licet ipse decorem
adspicias fictaque probes ab imagine veram.
Par animus formae; nec adhuc spectasse per annos
quinquennem poterat Graia quater Elide pugnam.
Ille suos dryadas Latiis in montibus ortas
verterat in vultus, illum fontana petebant
numina, naiades, quas Albula, quasque Numici,
quas Anienis aquae cursuque brevissimus Almo
Narve tulit praeceps et opacae Farfarus umbrae,
quaeque colunt Scythicae stagnum nemorale Dianae
finitimosque lacus; spretis tamen omnibus unam
ille colit nymphen, quam quondam in colle Palati
dicitur Ionio peperisse Venilia Iano.
Haec ubi nubilibus primum maturuit annis,
praeposito cunctis Laurenti tradita Pico est,
rara quidem facie, sed rarior arte canendi,
unde Canens dicta est: silvas et saxa movere
et mulcere feras et flumina longa morari
ore suo volucresque vagas retinere solebat.
Quae dum feminea modulatur carmina voce,
exierat tecto Laurentes Picus in agros,
indigenas fixurus apros, tergumque premebat
acris equi, laevaque hastilia bina ferebat,
poeniceam fulvo chlamydem contractus ab auro.
Venerat in silvas et filia Solis easdem,
utque novas legeret fecundis collibus herbas,
nomine dicta suo Circaea reliquerat arva.
Quae simul ac iuvenem, virgultis abdita, vidit,
obstipuit: cecidere manu, quas legerat, herbae,
flammaque per totas visa est errare medullas.
Ut primum valido mentem conlegit ab aestu,
quid cuperet, fassura fuit: ne posset adire,
cursus equi fecit circumfususque satelles.
“Non” ait “effugies, vento rapiare licebit,
si modo me novi, si non evanuit omnis
herbarum virtus et non mea carmina fallunt.”
Dixit et effigiem, nullo cum corpore, falsi
finxit apri praeterque oculos transcurrere regis
iussit et in densum trabibus nemus ire videri,
plurima qua silva est et equo loca pervia non sunt.
Haud mora: continuo praedae petit inscius umbram
Picus equique celer spumantia terga relinquit
spemque sequens vanam silva pedes errat in alta.
Concipit illa preces et verba precantia dicit
ignotosque deos ignoto carmine adorat,
quo solet et niveae vultum confundere Lunae
et patrio capiti bibulas subtexere nubes.
Tum quoque cantato densetur carmine caelum,
et nebulas exhalat humus, caecisque vagantur
limitibus comites, et abest custodia regis.
Nacta locum tempusque “per, o, tua lumina” dixit,
“quae mea ceperunt, perque hanc, pulcherrime, formam,
quae facit, ut supplex tibi sim dea, consule nostris
ignibus et socerum, qui pervidet omnia, Solem
accipe, nec durus Titanida despice Circen!”
Dixerat. Ille ferox ipsamque precesque relinquit
et “quaecumque es” ait, “non sum tuus: altera captum
me tenet et teneat per longum, comprecor, aevum!
Nec venere externa socialia foedera laedam,
dum mihi Ianigenam servabunt fata Canentem!”
Saepe retemptatis precibus Titania frustra
“non impune feres, neque” ait “reddere Canenti,
laesaque quid faciat, quid amans, quid femina disces
rebus” ait “sed amans et laesa et femina Circe!”
Tum bis ad occasum, bis se convertit ad ortus,
ter iuvenem baculo tetigit, tria carmina dixit.
Ille fugit, sed se solito velocius ipse
currere miratur: pennas in corpore vidit,
seque novam subito Latiis accedere silvis
indignatus avem duro fera robora rostro
figit et iratus longis dat vulnera ramis.
Purpureum chlamydis pennae traxere colorem,
fibula quod fuerat vestemque momorderat aurum,
pluma fit, et fulvo cervix praecingitur auro,
nec quicquam antiquum Pico nisi nomina restat.
Interea comites, clamato saepe per agros
nequiquam Pico nullaque in parte reperto,
inveniunt Circen (nam iam tenuaverat auras
passaque erat nebulas ventis ac sole recludi)
criminibusque premunt veris regemque reposcunt
vimque ferunt saevisque parant incessere telis.
Illa nocens spargit virus sucosque veneni
et Noctem noctisque deos Ereboque chaoque
convocat et longis Hecaten ululatibus orat:
exsiluere loco (dictu mirabile) silvae,
ingemuitque solum, vicinaque palluit arbor,
sparsaque sanguineis maduerunt pabula guttis,
et lapides visi mugitus edere raucos,
et latrare canes et humus serpentibus atris
squalere et tenues animae volitare videntur.
Attonitum monstris vulgus pavet: illa paventis
ora venenata tetigit mirantia virga,
cuius ab attactu variarum monstra ferarum
in iuvenes veniunt: nulli sua mansit imago.
Sparserat occiduus Tartessia litora Phoebus,
et frustra coniunx oculis animoque Canentis
exspectatus erat: famuli populusque per omnes
discurrunt silvas atque obvia lumina portant;
nec satis est nymphae flere et lacerare capillos
et dare plangorem (facit et tamen omnia) seque
proripit ac Latios errat vesana per agros.
Sex illam noctes, tetidem redeuntia solis
lumina viderunt inopem somnique cibique
per iuga, per valles, qua fors ducebat, euntem.
Ultimus adspexit Thybris luctuque viaque
fessam et iam longa ponentem corpora ripa.
Illic cum lacrimis ipso modulata dolore
verba sono tenui maerens fundebat, ut olim
carmina iam moriens canit exequialia cygnus.
Luctibus extremis teneras liquefacta medullas
tabuit inque leves paulatim evanuit auras;
fama tamen signata loco est, quem rite Canentem
nomine de nymphae veteres dixere Camenae.’
Talia multa mihi longum narrata per annum
visaque sunt. Resides et desuetudine tardi
rursus inire fretum, rursus dare vela iubemur.
Ancipitesque vias et iter Titania vastum
dixerat et saevi restare pericula ponti.
Pertimui, fateor, nactusque hoc litus adhaesi.”
Finierat Macareus. Urnaque Aeneia nutrix
condita marmoreo tumulo breve carmen habebat:
HIC · ME · CAIETAM · NOTAE · PIETATIS · ALUMNUS
EREPTAM · ARGOLICO · QUO · DEBUIT · IGNE · CREMAVIT.
Solvitur herboso religatus ab aggere funis,
et procul insidias infamataeque relinquunt
tecta deae lucosque petunt, ubi nubilus umbra
in mare cum flava prorumpit Thybris harena;
Faunigenaeque domo potitur nataque Latini,
non sine Marte tamen: bellum cum gente feroci
suscipitur, pactaque furit pro coniuge Turnus.
Concurrit Latio Tyrrhenia tota, diuque
ardua sollicitis victoria quaeritur armis.
Auget uterque suas externo robore vires,
et multi Rutulos, multi Troiana tuentur
castra. Neque Aeneas Euandri ad moenia frustra,
at Venulus frustra profugi Diomedis ad urbem
venerat: ille quidem sub Iapyge maxima Dauno
moenia condiderat dotaliaque arva tenebat.
Sed Venulus Turni postquam mandata peregit
auxilium petiit, vires Aetolius heros
excusat: nec se aut soceri committere pugnae
velle sui populos, aut quos e gente suorum
armet habere ullos, “neve haec commenta putetis,
admonitu quamquam luctus renoventur amari
perpetiar memorare tamen. Postquam alta cremata est
Ilion et Danaas paverunt Pergama flammas,
Naryciusque heros, a virgine virgine rapta,
quam meruit poenam solus, digessit in omnes,
spargimur et ventis inimica per aequora rapti
fulmina, noctem, imbres, iram caelique marisque
perpetimur Danai cumulumque Capherea cladis.
Neve morer referens tristes ex ordine casus,
Graecia tum potuit Priamo quoque flenda videri.
Me tamen armiferae servatum cura Minervae
fluctibus eripuit, patriis sed rursus ab agris
pellor, et antiquo memores de vulnere poenas
exigit alma Venus, tantosque per alta labores
aequora sustinui, tantos terrestribus armis,
ut mihi felices sint illi saepe vocati,
quos communis hiems importunusque Caphereus
mersit aquis, vellemque horum pars una fuissem.
Ultima iam passi comites belloque fretoque
deficiunt finemque rogant erroris, at Acmon
fervidus ingenio, tum vero et cladibus asper,
‘quid superest, quod iam patientia nostra recuset
ferre, viri?’ dixit; ‘quid habet Cytherea, quod ultra
(velle puta!) faciat? Nam dum peiora timentur,
est locus in vulnus: sors autem ubi pessima rerum,
sub pedibus timor est securaque summa malorum.
Audiat ipsa licet, et, quod facit, oderit omnes
sub Diomede viros, odium tamen illius omnes
spernimus: et magno stat magna potentia nobis!’
Talibus iratam Venerem Pleuronius Acmon
instimulat verbis stimulisque resuscitat iram.
Dicta placent paucis: numeri maioris amici
Acmona corripimus; cui respondere volenti
vox pariter vocisque via est tenuata, comaeque
in plumas abeunt, plumis nova colla teguntur
pectoraque et tergum, maiores bracchia pennas
accipiunt, cubitusque leves sinuatur in alas.
Magna pedis digitos pars occupat, oraque cornu
indurata rigent finemque in acumine ponunt.
Hunc Lycus, hunc Idas et cum Rhexenore Nycteus,
hunc miratur Abas: et dum mirantur, eandem
accipiunt faciem, numerusque ex agmine maior
subvolat et remos plausis circumvolat alis.
Si volucrum quae sit dubiarum forma, requiris,
ut non cygnorum, sic albis proxima cygnis.
Vix equidem has sedes et Iapygis arida Dauni
arva gener teneo minima cum parte meorum.”
Hactenus Oenides. Venulus Calydonia regna
Peucetiosque sinus Messapiaque arva relinquit.
In quibus antra videt, quae multa nubila silva
et levibus cannis manantia semicaper Pan
nunc tenet, at quodam tenuerunt tempore nymphae.
Apulus has illa pastor regione fugatas
terruit et primo subita formidine movit,
mox, ubi mens rediit et contempsere sequentem,
ad numerum motis pedibus duxere choreas.
Improbat has pastor, saltuque imitatus agresti
addidit obscenis convicia rustica dictis,
nec prius os tacuit, quam guttura condidit arbor:
arbore enim sucoque licet cognoscere mores;
quippe notam linguae bacis oleaster amaris
exhibet: asperitas verborum cessit in illas.
Hinc ubi legati rediere, negata ferentes
arma Aetola sibi, Rutuli sine viribus illis
bella instructa gerunt, multumque ab utraque cruoris
parte datur; fert ecce avidas in pinea Turnus
texta faces, ignesque timent, quibus unda pepercit.
Iamque picem et ceras alimentaque cetera flammae
Mulciber urebat perque altum ad carbasa malum
ibat, et incurvae fumabant transtra carinae:
cum memor has pinus Idaeo vertice caesas
sancta deum genetrix tinnitibus aera pulsi
aeris et inflati complevit murmure buxi,
perque leves domitis invecta leonibus auras
“inrita sacrilega iactas incendia dextra,
Turne!” ait. “Eripiam, nec me patiente cremabit
ignis edax nemorum partes et membra meorum.”
Intonuit dicente dea, tonitrumque secuti
cum saliente graves ceciderunt grandine nimbi,
aeraque et tumidum subitis concursibus aequor
Astraei turbant et eunt in proelia fratres.
E quibus alma parens unius viribus usa
stuppea praerupit Phrygiae retinacula puppis
fertque rates pronas medioque sub aequore mergit;
robore mollito lignoque in corpora verso
in capitum facies puppes mutantur aduncae,
in digitos abeunt et crura natantia remi,
quodque prius fuerat, latus est mediisque carina
subdita navigiis spinae mutatur in usum,
lina comae molles, antemnae bracchia fiunt,
caerulus, ut fuerat, color est; quasque ante timebant,
illas virgineis exercent lusibus undas
naides aequoreae durisque in montibus ortae
molle fretum celebrant nec eas sua tangit origo.
Non tamen oblitae, quam multa pericula saepe
pertulerint pelago, iactatis saepe carinis
supposuere manus, nisi siqua vehebat Achivos:
cladis adhuc Phrygiae memores, odere Pelasgos
Neritiaeque ratis viderunt fragmina laetis
vultibus et laetis videre rigescere puppem
vultibus Alcinoi saxumque increscere ligno.
Spes erat, in nymphas animata classe marinas,
posse metu monstri Rutulum desistere bello:
perstat, habetque deos pars utraque, quodque deorum est
instar, habent animos; nec iam dotalia regna
nec sceptrum soceri, nec te, Lavinia virgo,
sed vicisse petunt deponendique pudore
bella gerunt, tandemque Venus victricia nati
arma videt, Turnusque cadit, cadit Ardea, Turno
sospite dicta potens. Quem postquam barbarus ensis
abstulit et tepida latuerunt tecta favilla,
congerie e media tum primum cognita praepes
subvolat et cineres plausis everberat alis.
Et sonus et macies et pallor et omnia, captam
quae deceant urbem, nomen quoque mansit in illa
urbis; et ipsa suis deplangitur Ardea pennis.
Iamque deos omnes ipsamque Aeneia virtus
Iunonem veteres finire coegerat iras,
cum, bene fundatis opibus crescentis Iuli,
tempestivus erat caelo Cythereius heros:
ambieratque Venus superos, colloque parentis
circumfusa sui “numquam mihi” dixerat “ullo
tempore dure pater, nunc sis mitissimus, opto,
Aeneaeque meo, qui te de sanguine nostro
fecit avum, quamvis parvum des, optime, numen,
dummodo des aliquod: satis est inamabile regnum
adspexisse semel, Stygios semel isse per amnes.”
Adsensere dei, nec coniunx regia vultus
immotos tenuit placatoque adnuit ore;
tum pater “estis” ait “caelesti numine digni,
quaeque petis, pro quoque petis: cape, nata, quod optas!”
Fatus erat: gaudet gratesque agit illa parenti,
perque leves auras iunctis invecta columbis
litus adit Laurens, ubi tectus harundine serpit
in freta flumineis vicina Numicius undis.
Hunc iubet Aeneae, quaecumque obnoxia morti,
abluere et tacito deferre sub aequora cursu;
corniger exsequitur Veneris mandata suisque,
quidquid in Aenea fuerat mortale, repurgat
et respergit aquis: pars optima restitit illi.
Lustratum genetrix divino corpus odore
unxit et ambrosia cum dulci nectare mixta
contigit os fecitque deum, quem turba Quirini
nuncupat Indigetem temploque arisque recepit.
Inde sub Ascanii dicione binominis Alba
resque Latina fuit. Succedit Silvius illi.
Quo satus antiquo tenuit repetita Latinus
nomina cum sceptro. Clarus subit Alba Latinum.
Epytus ex illo est; post hunc Capetusque Capysque,
sed Capys ante fuit. Regnum Tiberinus ab illis
cepit et in Tusci demersus fluminis undis
nomina fecit aquae; de quo Remulusque feroxque
Acrota sunt geniti. Remulus maturior annis
fulmineo periit, imitator fulminis, ictu.
Fratre suo sceptrum moderatior Acrota forti
tradit Aventino, qui, quo regnarat, eodem
monte iacet positus tribuitque vocabula monti.
Iamque Palatinae summam Proca gentis habebat.
Rege sub hoc Pomona fuit, qua nulla Latinas
inter hamadryadas coluit sollertius hortos
nec fuit arborei studiosior altera fetus.
Unde tenet nomen: non silvas illa nec amnes,
rus amat et ramos felicia poma ferentes.
Nec iaculo gravis est, sed adunca dextera falce,
qua modo luxuriem premit et spatiantia passim
bracchia compescit, fisso modo cortice lignum
inserit et sucos alieno praestat alumno;
nec sentire sitim patitur bibulaeque recurvas
radicis fibras labentibus inrigat undis:
hic amor, hoc studium; veneris quoque nulla cupido est.
Vim tamen agrestum metuens pomaria claudit
intus et accessus prohibet refugitque viriles.
Quid non et satyri, saltatibus apta iuventus,
fecere et pinu praecincti cornua Panes
Silenusque, suis semper iuvenalior annis,
quique deus fures vel falce vel inguine terret,
ut poterentur ea? Sed enim superabat amando
hos quoque Vertumnus neque erat felicior illis.
O quotiens habitu duri messoris aristas
corbe tulit verique fuit messoris imago!
Tempora saepe gerens faeno religata recenti
desectum poterat gramen versasse videri;
saepe manu stimulos rigida portabat, ut illum
iurasses fessos modo disiunxisse iuvencos.
Falce data frondator erat vitisque putator;
induerat scalas: lecturum poma putares;
miles erat gladio, piscator harundine sumpta.
Denique per multas aditum sibi saepe figuras
repperit, ut caperet spectatae gaudia formae.
Ille etiam picta redimitus tempora mitra,
innitens baculo, positis per tempora canis,
adsimulavit anum cultosque intravit in hortos
pomaque mirata est “tanto” que “potentior!” inquit,
paucaque laudatae dedit oscula, qualia numquam
vera dedisset anus, glaebaque incurva resedit
suspiciens pandos autumni pondere ramos.
Ulmus erat contra speciosa nitentibus uvis:
quam socia postquam pariter cum vite probavit,
“at si staret” ait “caelebs sine palmite truncus,
nil praeter frondes, quare peteretur, haberet;
haec quoque, quae iuncta est, vitis requiescit in illo:
si non nupta foret, terrae acclinata iaceret.
Tu tamen exemplo non tangeris arboris huius
concubitusque fugis nec te coniungere curas.
Atque utinam velles! Helene non pluribus esset
sollicitata procis nec quae Lapitheia movit
proelia nec coniunx nimium tardantis Ulixei.
Nunc quoque, cum fugias averserisque petentes,
mille viri cupiunt et semideique deique
et quaecumque tenent Albanos numina montes.
Sed tu, si sapies, si te bene iungere anumque
hanc audire voles, quae te plus omnibus illis,
plus quam credis, amo, vulgares reice taedas
Vertumnumque tori socium tibi selige! pro quo
me quoque pignus habes (neque enim sibi notior ille est,
quam mihi); nec passim toto vagus errat in orbe:
haec loca magna colit; nec, uti pars magna procorum,
quam modo vidit, amat: tu primus et ultimus illi
ardor eris, solique suos tibi devovet annos.
Adde, quod est iuvenis, quod naturale decoris
munus habet formasque apte fingetur in omnes,
et quod erit iussus, iubeas licet omnia, fiet.
Quid quod amatis idem? quod, quae tibi poma coluntur,
primus habet laetaque tenet tua munera dextra?
Sed neque iam fetus desiderat arbore demptos,
nec, quas hortus alit, cum sucis mitibus herbas,
nec quicquam, nisi te; miserere ardentis et ipsum,
quod petit, ore meo praesentem crede precari
ultoresque deos et pectora dura perosam
Idalien memoremque time Rhamnusidis iram!
Quoque magis timeas (etenim mihi multa vetustas
scire dedit), referam tota notissima Cypro
facta, quibus flecti facile et mitescere possis.
Viderat a veteris generosam sanguine Teucri
Iphis Anaxareten, humili de stirpe creatus,
viderat et totis perceperat ossibus aestum
luctatusque diu, postquam ratione furorem
vincere non potuit, supplex ad limina venit
et modo nutrici miserum confessus amorem,
ne sibi dura foret, per spes oravit alumnae,
et modo de multis blanditus cuique ministris
sollicita petiit propensum voce favorem;
saepe ferenda dedit blandis sua verba tabellis,
interdum madidas lacrimarum rore coronas
postibus intendit posuitque in limine duro
molle latus tristisque serae convicia fecit.
Saevior illa freto surgente cadentibus Haedis,
durior et ferro, quod Noricus excoquit ignis,
et saxo, quod adhuc vivum radice tenetur,
spernit et inridet factisque inmitibus addit
verba superba ferox et spe quoque fraudat amantem.
Non tulit impatiens longi tormenta doloris
Iphis et ante fores haec verba novissima dixit:
‘Vincis, Anaxarete, neque erunt tibi taedia tandem
ulla ferenda mei: laetos molire triumphos
et Paeana voca nitidaque incingere lauru!
Vincis enim, moriorque libens: age, ferrea, gaude!
Certe aliquid laudare mei cogeris amoris,
quo tibi sim gratus, meritumque fatebere nostrum.
Non tamen ante tui curam fugisse memento,
quam vitam, geminaque simul mihi luce carendum est.
Nec tibi fama mei ventura est nuntia leti:
ipse ego, ne dubites, adero praesensque videbor,
corpore ut exanimi crudelia lumina pascas.
Si tamen, o superi, mortalia facta videtis,
este mei memores (nihil ultra lingua precari
sustinet) et longo facite ut narremur in aevo,
et, quae dempsistis vitae, date tempora famae!’
Dixit, et ad postes ornatos saepe coronis
umentes oculos et pallida bracchia tollens,
cum foribus laquei religaret vincula summis,
‘haec tibi serta placent, crudelis et impia?’ dixit,
inseruitque caput, sed tum quoque versus ad illam,
atque onus infelix elisa fauce pependit.
Icta pedum motu [trepidantem et multa timenem]
[visa dedisse sonum] est adapertaque ianua factum
prodidit. Exclamant famuli frustraque levatum
(nam pater occiderat) referunt ad limina matris;
accipit illa sinu complexaque frigida nati
membra sui postquam miserarum verba parentum
edidit et matrum miserarum facta peregit,
funera ducebat mediam lacrimosa per urbem
luridaque arsuro portabat membra feretro.
Forte viae vicina domus, qua flebilis ibat
pompa, fuit, duraeque sonus plangoris ad aures
venit Anaxaretae, quam iam deus ultor agebat:
mota ‘tamen videamus’ ait ‘miserabile funus’
et patulis iniit tectum sublime fenestris;
vixque bene impositum lecto prospexerat Iphin,
deriguere oculi, calidusque e corpore sanguis
inducto pallore fugit, conataque retro
ferre pedes haesit, conata avertere vultus
hoc quoque non potuit, paulatimque occupat artus,
quod fuit in duro iam pridem pectore, saxum.
Neve ea ficta putes, dominae sub imagine signum
servat adhuc Salamis: Veneris quoque nomine templum
Prospicientis habet. — Quorum memor, o mea, lentos
pone, precor, fastus et amanti iungere, nymphe.
Sic tibi nil vernum nascentia frigus adurat
poma nec excutiant rapidi florentia venti!'
Haec ubi nequiquam formae deus aptus anili
edidit, in iuvenem rediit et anilia demit
instrumenta sibi talisque apparuit illi,
qualis ubi oppositas nitidissima solis imago
evicit nubes nullaque obstante reluxit,
vimque parat: sed vi non est opus, inque figura
capta dei nymphe est et mutua vulnera sensit.
Proximus Ausonias iniusti miles Amuli
rexit opes, Numitorque senex amissa nepotis
munere regna capit, festisque Palilibus urbis
moenia conduntur, Tatiusque patresque Sabini
bella gerunt, arcisque via Tarpeia reclusa
dignam animam poena congestis exuit armis.
Inde sati Curibus tacitorum more luporum
ore premunt voces et corpora victa sopore
invadunt portasque petunt, quas obice firmo
clauserat Iliades: unam tamen ipsa reclusit
nec strepitum verso Saturnia cardine fecit.
Sola Venus portae cecidisse repagula sensit
et clausura fuit, nisi quod rescindere numquam
dis licet acta deum. Iano loca iuncta tenebant
naides Ausoniae gelido rorantia fonte:
has rogat auxilium, nec nymphae iusta petentem
sustinuere deam venasque et flumina fontis
elicuere sui; nondum tamen invia Iani
ora patentis erant, neque iter praecluserat unda:
lurida supponunt fecundo sulphura fonti
incenduntque cavas fumante bitumine venas.
Viribus his aliisque vapor penetravit ad ima
fontis, et Alpino modo quae certare rigori
audebatis aquae, non ceditis ignibus ipsis!
Flammifera gemini fumant adspergine postes,
portaque, nequiquam rigidis promissa Sabinis,
fonte fuit praestructa novo, dum Martius arma
indueret miles; quae postquam Romulus ultro
obtulit, et strata est tellus Romana Sabinis
corporibus strata estque suis, generique cruorem
sanguine cum soceri permiscuit impius ensis,
pace tamen sisti bellum nec in ultima tantum
decertare placet Tatiumque accedere regno.
Occiderat Tatius, populisque aequata duobus,
Romule, iura dabas, posita cum casside Mavors
talibus adfatur divumque hominumque parentem:
“Tempus adest, genitor, quoniam fundamine magno
res Romana valet et praeside pendet ab uno,
praemia (sunt promissa mihi dignoque nepoti!)
solvere et ablatum terris imponere caelo.
Tu mihi concilio quondam praesente deorum
(nam memoro memorique animo pia verba notavi)
‘unus erit, quem tu tolles in caerula caeli’
dixisti: rata sit verborum summa tuorum!”
Adnuit omnipotens et nubibus aera caecis
occuluit tonitruque et fulgure terruit orbem:
quae sibi promissae sensit rata signa rapinae
innixusque hastae pressos temone cruento
impavidus conscendit equos Gradivus et ictu
verberis increpuit pronusque per aera lapsus
constitit in summo nemorosi colle Palati
reddentemque suo non regia iura Quiriti
abstulit Iliaden: corpus mortale per auras
dilapsum tenues, ceu lata plumbea funda
missa solet medio glans intabescere caelo.
Pulchra subit facies et pulvinaribus altis
dignior, est qualis trabeati forma Quirini.
Flebat ut amissum coniunx, cum regia Iuno
Irin ad Hersiliam descendere limite curvo
imperat et vacuae sua sic mandata referre:
“O et de Latio, o et de gente Sabina
praecipuum, matrona, decus, dignissima tanti
ante fuisse viri, coniunx nunc esse Quirini,
siste tuos fletus et, si tibi cura videndi
coniugis est, duce me lucum pete, colle Quirini
qui viret et templum Romani regis obumbrat.”
Paret et in terram pictos delapsa per arcus
Hersilien iussis compellat vocibus Iris.
Illa verecundo vix tollens lumina vultu
“o, dea, namque mihi nec, quae sis, dicere promptum est,
et liquet esse deam, duc, o duc” inquit “et offer
coniugis ora mihi, quem si modo posse videre
fata semel dederint, caelum accepisse fatebor.”
Nec mora, Romuleos cum virgine Thaumantea
ingreditur colles: ibi sidus ab aethere lapsum
decidit in terras, a cuius lumine flagrans
Hersilie crines cum sidere cessit in auras.
Hanc manibus notis Romanae conditor urbis
excipit et priscum pariter cum corpore nomen
mutat Horamque vocat, quae nunc dea iuncta Quirino est.
Quaeritur interea quis tantae pondera molis
sustineat tantoque queat succedere regi:
destinat imperio clarum praenuntia veri
fama Numam; non ille satis cognosse Sabinae
gentis habet ritus: animo maiora capaci
concipit et, quae sit rerum natura, requirit.
Huius amor curae, patria Curibusque relictis,
fecit ut Herculei penetraret ad hospitis urbem.
Graia quis Italicis auctor posuisset in oris
moenia, quaerenti sic e senioribus unus
rettulit indigenis, veteris non inscius aevi:
“Dives ab Oceano bubus Iove natus Hiberis
litora felici tenuisse Lacinia cursu
fertur et, armento teneras errante per herbas,
ipse domum magni nec inhospita tecta Crotonis
intrasse et requie longum relevasse laborem
atque ita discedens ‘aevo’ dixisse ‘nepotum
hic locus urbis erit’; promissaque vera fuerunt.
Nam fuit Argolico generatus Alemone quidam
Myscelos, illius dis acceptissimus aevi.
Hunc super incumbens pressum gravitate soporis
claviger adloquitur: ‘Lapidosas Aesaris undas
i, pete diversi! Patrias, age, desere sedes!’
et, nisi paruerit multa ac metuenda minatur;
post ea discedunt pariter somnusque deusque.
Surgit Alemonides tacitaque recentia mente
visa refert, pugnatque diu sententia secum:
numen abire iubet, prohibent discedere leges,
poenaque mors posita est patriam mutare volenti.
Candidus Oceano nitidum caput abdiderat Sol,
et caput extulerat densissima sidereum Nox:
visus adesse idem deus est eademque monere
et, nisi paruerit, plura et graviora minari.
Pertimuit patriumque simul transferre parabat
in sedes penetrale novas: fit murmur in urbe,
spretarumque agitur legum reus; utque peracta est
causa prior crimenque patens sine teste probatum,
squalidus ad superos tollens reus ora manusque
‘o cui ius caeli bis sex fecere labores,
fer, precor’ inquit, ‘opem! nam tu mihi criminis auctor.’
Mos erat antiquus niveis atrisque lapillis,
his damnare reos, illis absolvere culpa;
tunc quoque sic lata est sententia tristis, et omnis
calculus inmitem demittitur ater in urnam.
Quae simul effudit numerandos versa lapillos,
omnibus e nigro color est mutatus in album,
candidaque Herculeo sententia numine facta
solvit Alemoniden. Grates agit ille parenti
Amphitryoniadae, ventisque faventibus aequor
navigat Ionium Lacedaemoniumque Tarentum
praeterit et Sybarin Sallentinumque Neretum
Thurinosque sinus Nemesenque et Iapygis arva;
vixque pererratis, quae spectant litora, terris,
invenit Aesarei fatalia fluminis ora
nec procul hinc tumulum, sub quo sacrata Crotonis
ossa tegebat humus, iussaque ibi moenia terra
condidit et nomen tumulati traxit in urbem.”
Talia constabat certa primordia fama
esse loci positaeque Italis in finibus urbis.
Vir fuit hic, ortu Samius, sed fugerat una
et Samon et dominos odioque tyrannidis exsul
sponte erat, isque, licet caeli regione remotos,
mente deos adiit et quae natura negabat
visibus humanis, oculis ea pectoris hausit,
cumque animo et vigili perspexerat omnia cura,
in medium discenda dabat coetusque silentum
dictaque mirantum magni primordia mundi
et rerum causas et, quid natura, docebat,
quid deus, unde nives, quae fulminis esset origo,
Iuppiter an venti discussa nube tonarent,
quid quateret terras, qua sidera lege mearent —
et quodcumque latet; primusque animalia mensis
arguit imponi, primus quoque talibus ora
docta quidem solvit, sed non et credita, verbis:
“Parcite, mortales, dapibus temerare nefandis
corpora! Sunt fruges, sunt deducentia ramos
pondere poma suo tumidaeque in vitibus uvae,
sunt herbae dulces, sunt quae mitescere flamma
mollirique queant; nec vobis lacteus umor
eripitur, nec mella thymi redolentia flore:
prodiga divitias alimentaque mitia tellus
suggerit atque epulas sine caede et sanguine praebet.
Carne ferae sedant ieiunia, nec tamen omnes:
quippe equus et pecudes armentaque gramine vivunt.
At quibus ingenium est inmansuetumque ferumque,
Armeniae tigres iracundique leones
cumque lupis ursi, dapibus cum sanguine gaudent.
Heu quantum scelus est in viscera viscera condi
congestoque avidum pinguescere corpore corpus
alteriusque animantem animantis vivere leto!
Scilicet in tantis opibus, quas optima matrum
terra parit, nil te nisi tristia mandere saevo
vulnera dente iuvat ritusque referre Cyclopum,
nec, nisi perdideris alium, placare voracis
et male morati poteris ieiunia ventris?
At vetus illa aetas, cui fecimus aurea nomen,
fetibus arboreis et, quas humus educat, herbis
fortunata fuit nec polluit ora cruore.
Tunc et aves tutae movere per aera pennas,
et lepus impavidus mediis erravit in arvis,
nec sua credulitas piscem suspenderat hamo:
cuncta sine insidiis nullamque timentia fraudem
plenaque pacis erant. Postquam non utilis auctor
victibus invidit, quisquis fuit ille, deorum
corporeasque dapes avidam demersit in alvum,
fecit iter sceleri, primoque e caede ferarum
incaluisse potest maculatum sanguine ferrum
(idque satis fuerat), nostrumque petentia letum
corpora missa neci salva pietate fatemur:
sed quam danda neci, tam non epulanda fuerunt.
Longius inde nefas abiit, et prima putatur
hostia sus meruisse mori, quia semina pando
eruerit rostro spemque interceperit anni.
Vite caper morsa Bacchi mactatus ad aras
dicitur ultoris; nocuit sua culpa duobus!
Quid meruistis oves, placidum pecus, inque tuendos
natum homines, pleno quae fertis in ubere nectar,
mollia quae nobis vestras velamina lanas
praebetis vitaque magis quam morte iuvatis?
Quid meruere boves, animal sine fraude dolisque,
innocuum, simplex, natum tolerare labores?
Inmemor est demum nec frugum munere dignus,
qui potuit curvi dempto modo pondere aratri
ruricolam mactare suum, qui trita labore
illa, quibus totiens durum renovaverat arvum,
tot dederat messes, percussit colla securi.
Nec satis est, quod tale nefas committitur: ipsos
inscripsere deos sceleri, numenque supernum
caede laboriferi credunt gaudere iuvenci.
Victima labe carens et praestantissima forma
(nam placuisse nocet) vittis insignis et auro
sistitur ante aras auditque ignara precantem
imponique suae videt inter cornua fronti,
quas coluit, fruges percussaque sanguine cultros
inficit in liquida praevisos forsitan unda.
Protinus ereptas viventi pectore fibras
inspiciunt mentesque deum scrutantur in illis:
unde (fames homini vetitorum tanta ciborum!)
audetis vesci, genus o mortale? Quod, oro,
ne facite, et monitis animos advertite nostris!
Cumque boum dabitis caesorum membra palato,
mandere vos vestros scite et sentite colonos.
Et quoniam deus ora movet, sequar ora moventem
rite deum Delphosque meos ipsumque recludam
aethera et augustae reserabo oracula mentis.
Magna nec ingeniis investigata priorum
quaeque diu latuere, canam; iuvat ire per alta
astra, iuvat terris et inerti sede relicta
nube vehi validique umeris insistere Atlantis
palantesque homines passim ac rationis egentes
despectare procul trepidosque obitumque timentes
sic exhortari seriemque evolvere fati:
O genus attonitum gelidae formidine mortis,
quid Styga, quid manes et nomina vana timetis,
materiem vatum, falsique pericula mundi?
Corpora, sive rogus flamma, seu tabe vetustas
abstulerit, mala posse pati non ulla putetis!
Morte carent animae, semperque priore relicta
sede novis domibus vivunt habitantque receptae.
Ipse ego (nam memini) Troiani tempore belli
Panthoides Euphorbus eram, cui pectore quondam
haesit in adverso gravis hasta minoris Atridae:
cognovi clipeum, laevae gestamina nostrae,
nuper Abanteis templo Iunonis in Argis.
Omnia mutantur, nihil interit: errat et illinc
huc venit, hinc illuc, et quoslibet occupat artus
spiritus eque feris humana in corpora transit
inque feras noster nec tempore deperit ullo;
utque novis facilis signatur cera figuris
nec manet ut fuerat nec formas servat easdem,
sed tamen ipsa eadem est: animam sic semper eandem
esse, sed in varias doceo migrare figuras.
Ergo, ne pietas sit victa cupidine ventris,
parcite, vaticinor, cognatas caede nefanda
exturbare animas, nec sanguine sanguis alatur!
Et quoniam magno feror aequore plenaque ventis
vela dedi: nihil est toto, quod perstet, in orbe.
Cuncta fluunt, omnisque vagans formatur imago;
ipsa quoque adsiduo labuntur tempora motu,
non secus ac flumen, neque enim consistere flumen
nec levis hora potest, sed ut unda impellitur unda
urgeturque eadem veniente urgetque priorem,
tempora sic fugiunt pariter pariterque sequuntur
et nova sunt semper; nam quod fuit ante, relictum est,
fitque quod haud fuerat, momentaque cuncta novantur.
Cernis et emensas in lucem tendere noctes,
et iubar hoc nitidum nigrae succedere nocti.
Nec color est idem caelo, cum lassa quiete
cuncta iacent media, cumque albo Lucifer exit
clarus equo rursusque alius, cum praevia lucis
tradendum Phoebo Pallantias inficit orbem.
Ipse dei clipeus, terra cum tollitur ima,
mane rubet, terraque, rubet cum conditur ima,
candidus in summo est, melior natura quod illic
aetheris est terraeque procul contagia fugit.
Nec par aut eadem nocturnae forma Dianae
esse potest umquam, semperque hodierna sequente,
si crescit, minor est, maior, si contrahit orbem.
Quid? non in species succedere quattuor annum
adspicis, aetatis peragentem imitamina nostrae?
Nam tener ac lactens puerique simillimus aevo
vere novo est: tunc herba nitens et roboris expers
turget et insolida est et spe delectat agrestes.
Omnia tunc florent, florumque coloribus almus
ludit ager, neque adhuc virtus in frondibus ulla est.
Transit in aestatem post ver robustior annus
fitque valens iuvenis: neque enim robustior aetas
ulla nec uberior, nec quae magis ardeat, ulla est.
Excipit autumnus, posito fervore iuventae
maturus mitisque, inter iuvenemque senemque
temperie medius, sparsus quoque tempora canis.
Inde senilis hiems tremulo venit horrida passu,
aut spoliata suos, aut quos habet, alba capillos.
Nostra quoque ipsorum semper requieque sine ulla
corpora vertuntur, nec, quod fuimusve sumusve,
cras erimus; fuit illa dies, qua semina tantum
spesque hominum primae matrisque habitavimus alvo.
Artifices natura manus admovit et angi
corpora visceribus distentae condita matris
noluit eque domo vacuas emisit in auras.
Editus in lucem iacuit sine viribus infans;
mox quadrupes rituque tulit sua membra ferarum,
paulatimque tremens et nondum poplite firmo
constitit adiutis aliquo conamine nervis.
Inde valens veloxque fuit spatiumque iuventae
transit et emeritis medii quoque temporis annis
labitur occiduae per iter declive senectae.
Subruit haec aevi demoliturque prioris
robora, fletque Milon senior, cum spectat inanes
(illos, qui fuerant solidorum mole tororum
Herculeis similes!) fluidos pendere lacertos;
Flet quoque, ut in speculo rugas adspexit aniles,
Tyndaris et secum, cur sit bis rapta, requirit.
Tempus edax rerum, tuque, invidiosa vetustas,
omnia destruitis, vitiataque dentibus aevi
paulatim lenta consumitis omnia morte.
Haec quoque non perstant, quae nos elementa vocamus,
quasque vices peragant, (animos adhibete!) docebo.
Quattuor aeternus genitalia corpora mundus
continet; ex illis duo sunt onerosa suoque
pondere in inferius, tellus atque unda, feruntur,
et totidem gravitate carent nulloque premente
alta petunt, aer atque aere purior ignis.
Quae quamquam spatio distant, tamen omnia fiunt
ex ipsis et in ipsa cadunt, resolutaque tellus
in liquidas rarescit aquas, tenuatus in auras
aeraque umor abit, dempto quoque pondere rursus
in superos aer tenuissimus emicat ignes.
Inde retro redeunt, idemque retexitur ordo;
ignis enim densum spissatus in aera transit,
hic in aquas, tellus glomerata cogitur unda.
Nec species sua cuique manet, rerumque novatrix
ex aliis alias reddit natura figuras:
nec perit in toto quicquam, mihi credite, mundo,
sed variat faciemque novat, nascique vocatur
incipere esse aliud, quam quod fuit ante, morique
desinere illud idem. Cum sint huc forsitan illa,
haec translata illuc, summa tamen omnia constant.
Nil equidem durare diu sub imagine eadem
crediderim: sic ad ferrum venistis ab auro,
saecula, sic totiens versa est fortuna locorum.
Vidi ego, quod fuerat quondam solidissima tellus,
esse fretum, vidi factas ex aequore terras:
et procul a pelago conchae iacuere marinae,
et vetus inventa est in montibus ancora summis.
Quodque fuit campus, vallem decursus aquarum
fecit, et eluvie mons est deductus in aequor,
eque paludosa siccis humus aret harenis,
quaeque sitim tulerant, stagnata paludibus ument.
Hic fontes natura novos emisit, at illic
clausit, et antiquis tam multa tremoribus orbis
flumina prosiliunt aut excaecata residunt.
Sic ubi terreno Lycus est epotus hiatu,
exsistit procul hinc alioque renascitur ore:
Sic modo combibitur, tecto modo gurgite lapsus
redditur Argolicis ingens Erasinus in arvis,
et Mysum, capitisque sui ripaeque prioris
paenituisse ferunt, alia nunc ire Caicum;
nec non Sicanias volvens Amenanus harenas
nunc fluit, interdum suppressis fontibus aret.
Ante bibebatur, nunc, quas contingere nolis,
fundit Anigros aquas, postquam, nisi vatibus omnis
eripienda fides, illic lavere bimembres
vulnera, clavigeri quae fecerat Herculis arcus.
Quid? non et Scythicis Hypanis de montibus ortus,
qui fuerat dulcis, salibus vitiatur amaris?
Fluctibus ambitae fuerant Antissa Pharosque
et Phoenissa Tyros, quarum nunc insula nulla est.
Leucada continuam veteres habuere coloni:
nunc freta circueunt. Zancle quoque iuncta fuisse
dicitur Italiae, donec confinia pontus
abstulit et media tellurem reppulit unda.
Si quaeras Helicen et Burin, Achaidas urbes,
invenies sub aquis, et adhuc ostendere nautae
inclinata solent cum moenibus oppida mersis.
Est prope Pittheam tumulus Troezena, sine ullis
arduus arboribus, quondam planissima campi
area, nunc tumulus; nam (res horrenda relatu!)
vis fera ventorum, caecis inclusa cavernis,
exspirare aliqua cupiens luctataque frustra
liberiore frui caelo, cum carcere rima
nulla foret toto nec pervia flatibus esset,
extentam tumefecit humum, ceu spiritus oris
tendere vesicam solet aut derepta bicorni
terga capro; tumor ille loci permansit et alti
collis habet speciem longoque induruit aevo.
Plurima cum subeant audita et cognita nobis,
pauca super referam. Quid? non et lympha figuras
datque capitque novas? Medio tua, corniger Ammon,
unda die gelida est, ortuque obituque calescit.
Admotis Athamanas aquis accendere lignum
narratur, minimos cum luna recessit in orbes.
Flumen habent Cicones, quod potum saxea reddit
viscera, quod tactis inducit marmora rebus.
Crathis et huic Sybaris, nostris conterminus oris
electro similes faciunt auroque capillos.
Quodque magis mirum est, sunt qui non corpora tantum,
verum animos etiam valeant mutare liquores.
Cui non audita est obscenae Salmacis undae
Aethiopesque lacus? Quos siquis faucibus hausit,
aut furit, aut patitur mirum gravitate soporem.
Clitorio quicumque sitim de fonte levavit,
vina fugit gaudetque meris abstemius undis,
seu vis est in aqua calido contraria vino,
sive, quod indigenae memorant, Amythaone natus,
Proetidas attonitas postquam per carmen et herbas
eripuit furiis, purgamina mentis in illas
misit aquas odiumque meri permansit in undis.
Huic fluit effectu dispar Lyncestius amnis;
quem quicumque parum moderato gutture traxit,
haud aliter titubat, quam si mera vina bibisset.
Est locus Arcadiae (Pheneum dixere priores),
ambiguis suspectus aquis, quas nocte timeto:
nocte nocent potae, sine noxa luce bibuntur.
Sic alias aliasque lacus et flumina vires
concipiunt, tempusque fuit, quo navit in undis,
nunc sedet Ortygie. Timuit concursibus Argo
undarum sparsas Symplegadas elisarum,
quae nunc inmotae perstant ventisque resistunt.
Nec, quae sulphureis ardet fornacibus, Aetne
ignea semper erit, neque enim fuit ignea semper.
Nam sive est animal tellus et vivit habetque
spiramenta locis flammam exhalantia multis,
spirandi mutare vias, quotiensque movetur,
has finire potest, illas aperire cavernas;
sive leves imis venti cohibentur in antris
saxaque cum saxis et habentem semina flammae
materiam iactant, ea concipit ictibus ignem,
antra relinquentur sedatis frigida ventis;
sive bitumineae rapiunt incendia vires
luteave exiguis ardescunt sulphura fumis:
nempe ubi terra cibos alimentaque pinguia flammae
non dabit absumptis per longum viribus aevum
naturaeque suum nutrimen deerit edaci,
non feret illa famem desertaque deseret ignis.
Esse viros fama est in Hyperborea Pallene,
qui soleant levibus velari corpora plumis,
olim Tritoniacam noviens subiere paludem.
Haud equidem credo: sparsae quoque membra venenis
exercere artes Scythides memorantur easdem.
Siqua fides rebus tamen est addenda probatis,
nonne vides, quaecumque mora fluidoque calore
corpora tabescunt, in parva animalia verti?
I quoque, delectos mactatos obrue tauros
(cognita res usu) de putri viscere passim
florilegae nascuntur apes, quae more parentum
rura colunt operique favent in spemque laborant;
pressus humo bellator equus crabronis origo est;
concava litoreo si demas bracchia cancro,
cetera supponas terrae, de parte sepulta
scorpius exibit caudaque minabitur unca;
quaeque solent canis frondes intexere filis
agrestes tineae (res observata colonis)
ferali mutant cum papilione figuram.
Semina limus habet virides generantia ranas,
et generat truncas pedibus, mox apta natando
cura dat, utque eadem sint longis saltibus apta,
posterior superat partes mensura priores.
Nec catulus, partu quem reddidit ursa recenti,
sed male viva caro est: lambendo mater in artus
fingit et in formam, quantam capit ipsa, reducit.
Nonne vides, quos cera tegit sexangula, fetus
melliferarum apium sine membris corpora nasci
et serosque pedes serasque adsumere pennas?
Iunonis volucrem, quae cauda sidera portat,
armigerumque Iovis Cythereiadasque columbas
et genus omne avium mediis e partibus ovi,
ni sciret fieri, quis nasci posse putaret?
Sunt qui, cum clauso putrefacta est spina sepulcro,
mutari credant humanas angue medullas.
Haec tamen ex aliis generis primordia ducunt:
una est, quae reparet seque ipsa reseminet, ales.
Assyrii phoenica vocant; non fruge neque herbis,
sed turis lacrimis et suco vivit amomi.
Haec ubi quinque suae complevit saecula vitae,
ilicis in ramis tremulaeque cacumine palmae
unguibus et puro nidum sibi construit ore.
Quo simul ac casias et nardi lenis aristas
quassaque cum fulva substravit cinnama murra,
se super imponit finitque in odoribus aevum.
Inde ferunt, totidem qui vivere debeat annos,
corpore de patrio parvum phoenica renasci.
Cum dedit huic aetas vires, onerique ferendo est,
ponderibus nidi ramos levat arboris altae
fertque pius cunasque suas patriumque sepulcrum,
perque leves auras Hyperionis urbe potitus
ante fores sacras Hyperionis aede reponit.
Si tamen est aliquid mirae novitatis in istis,
alternare vices et quae modo femina tergo
passa marem est, nunc esse marem miremur hyaenam;
id quoque, quod ventis animal nutritur et aura,
protinus adsimulat, tetigit quoscumque colores.
Victa racemifero lyncas dedit India Baccho:
e quibus, ut memorant, quidquid vesica remisit,
vertitur in lapides et congelat aere tacto.
Sic et curalium quo primum contigit auras
tempore, durescit: mollis fuit herba sub undis.
Desinet ante dies et in alto Phoebus anhelos
aequore tinget equos, quam consequar omnia verbis
in species translata novas: sic tempora verti
cernimus atque illas adsumere robora gentes,
concidere has. Sic magna fuit censuque virisque
perque decem potuit tantum dare sanguinis annos,
nunc humilis veteres tantummodo Troia ruinas
et pro divitiis tumulos ostendit avorum.
Clara fuit Sparte, magnae viguere Mycenae,
nec non et Cecropis nec non Amphionis arces:
vile solum Sparte est, altae cecidere Mycenae,
Oedipodioniae quid sunt, nisi nomina, Thebae?
Quid Pandioniae restant, nisi nomen, Athenae?
Nunc quoque Dardaniam fama est consurgere Romam,
Appenninigenae quae proxima Thybridis undis
mole sub ingenti rerum fundamina ponit:
haec igitur formam crescendo mutat et olim
immensi caput orbis erit. Sic dicere vates
faticinasque ferunt sortes quantumque recordor,
dixerat Aeneae, cum res Troiana labaret,
Priamides Helenus flenti dubioque salutis:
‘Nate dea, si nota satis praesagia nostrae
mentis habes, non tota cadet te sospite Troia!
Flamma tibi ferrumque dabunt iter: ibis et una
Pergama rapta feres, donec Troiaeque tibique
externum patrio contingat amicius arvum.
Urbem etiam cerno Phrygios debere nepotes,
quanta nec est nec erit nec visa prioribus annis.
Hanc alii proceres per saecula longa potentem,
sed dominam rerum de sanguine natus Iuli
efficiet; quo cum tellus erit usa, fruentur
aetheriae sedes, caelumque erit exitus illi.’
Haec Helenum cecinisse penatigero Aeneae
mente memor refero, cognataque moenia laetor
crescere et utiliter Phrygibus vicisse Pelasgos.
Ne tamen oblitis ad metam tendere longe
exspatiemur equis, caelum et quodcumque sub illo est,
inmutat formas tellusque et quidquid in illa est:
nos quoque, pars mundi, quoniam non corpora solum,
verum etiam volucres animae sumus inque ferinas
possumus ire domos pecudumque in corpora condi,
corpora, quae possunt animas habuisse parentum
aut fratrum aut aliquo iunctorum foedere nobis
aut hominum certe, tuta esse et honesta sinamus
neve Thyesteis cumulemus viscera mensis!
Quam male consuescit, quam se parat ille cruori
impius humano, vituli qui guttura cultro
rumpit et inmotas praebet mugitibus aures,
aut qui vagitus similes puerilibus haedum
edentem iugulare potest, aut alite vesci,
cui dedit ipse cibos! Quantum est, quod desit in istis
ad plenum facinus? Quo transitus inde paratur?
Bos aret aut mortem senioribus imputet annis,
horriferum contra borean ovis arma ministret,
ubera dent saturae manibus pressanda capellae!
Retia cum pedicis laqueosque artesque dolosas
tollite nec volucrem viscata fallite virga,
nec formidatis cervos includite pennis,
nec celate cibis uncos fallacibus hamos!
Perdite, siqua nocent, verum haec quoque perdite tantum:
ora vacent epulis alimentaque mitia carpant!”
Talibus atque aliis instructum pectora dictis
in patriam remeasse ferunt ultroque petitum
accepisse Numam populi Latiaris habenas.
Coniuge qui felix nympha ducibusque Camenis
sacrificos docuit ritus gentemque feroci
adsuetam bello pacis traduxit ad artes.
Qui postquam senior regnumque aevumque peregit,
exstinctum Latiaeque nurus populusque patresque
deflevere Numam; nam coniunx urbe relicta
vallis Aricinae densis latet abdita silvis
sacraque Oresteae gemitu questuque Dianae
impedit: a! quotiens nymphae nemorisque lacusque,
ne faceret, monuere et consolantia verba
dixerunt. Quotiens flenti Theseius heros
“siste modum!” dixit, “ne que enim fortuna querenda
sola tua est; similes aliorum respice casus:
mitius ista feres, utinamque exempla dolentem
non mea te possent relevare! Sed et mea possunt.
Fando aliquem Hippolytum vestras puto, contigit aures
credulitate patris, sceleratae fraude novercae
occubuisse neci: mirabere, vixque probabo,
sed tamen ille ego sum. Me Pasiphaeia quondam
temptatum frustra patrium temerare cubile,
quod voluit, voluisse, infelix crimine verso
(indiciine metu magis offensane repulsae?)
damnavit, meritumque nihil pater eicit urbe
hostilique caput prece detestatur euntis.
Pittheam profugo curru Troezena petebam,
iamque Corinthiaci carpebam litora ponti,
cum mare surrexit, cumulusque inmanis aquarum
in montis speciem curvari et crescere visus
et dare mugitus summoque cacumine findi.
Corniger hinc taurus ruptis expellitur undis,
pectoribusque tenus molles erectus in auras
naribus et patulo partem maris evomit ore.
Corda pavent comitum. Mihi mens interrita mansit
exsiliis contenta suis: cum colla feroces
ad freta convertunt adrectisque auribus horrent
quadrupedes monstrique metu turbantur et altis
praecipitant currum scopulis; ego ducere vana
frena manu spumis albentibus oblita luctor
et retro lentas tendo resupinus habenas.
Nec vires tamen has rabies superasset equorum.
ni rota, perpetuum qua circumvertitur axem,
stipitis occursu fracta ac disiecta fuisset.
Excutior curru, lorisque tenentibus artus
viscera viva trahi nervosque in stipe teneri,
membra rapi partim, partim reprensa relinqui,
ossa gravem dare fracta sonum fessamque videres
exhalari animam nullasque in corpore partes,
noscere quas posses; unumque erat omnia vulnus.
Num potes aut audes cladi componere nostrae,
nympha, tuam? Vidi quoque luce carentia regna
et lacerum fovi Phlegethontide corpus in unda,
nec nisi Apollineae valido medicamine prolis
reddita vita foret; quam postquam fortibus herbis
atque ope Paeonia Dite indignante recepi,
tum mihi, ne praesens augerem muneris huius
invidiam, densas obiecit Cynthia nubes,
utque forem tutus possemque impune videri,
addidit aetatem nec cognoscenda reliquit
ora mihi Cretenque diu dubitavit habendam
traderet an Delon: Delo Creteque relictis
hic posuit nomenque simul, quod possit equorum
admonuisse, iubet deponere, ‘qui’ que ‘fuisti
Hippolytus’ dixit, ‘nunc idem Virbius esto!’
Hoc nemus inde colo, de disque minoribus unus
numine sub dominae lateo atque accenseor illi.”
Non tamen Egeriae luctus aliena levare
damna valent, montisque iacens radicibus imis
liquitur in lacrimas, donec pietate dolentis
mota soror Phoebi gelidum de corpore fontem
fecit et aeternas artus tenuavit in undas.
Et nymphas tetigit nova res, et Amazone natus
haud aliter stupuit, quam cum Tyrrhenus arator
fatalem glaebam mediis adspexit in arvis
sponte sua primum nulloque agitante moveri,
sumere mox hominis terraeque amittere formam
oraque venturis aperire recentia fatis
(indigenae dixere Tagen, qui primus Etruscam
edocuit gentem casus aperire futuros);
utve Palatinis haerentem collibus olim
cum subito vidit frondescere Romulus hastam,
quae radice nova, non ferro stabat adacto
et iam non telum, sed lenti viminis arbor
non exspectatas dabat admirantibus umbras;
aut sua fluminea cum vidit Cipus in unda
cornua (vidit enim) falsamque in imagine credens
esse fidem, digitis ad frontem saepe relatis,
quae vidit, tetigit, nec iam sua lumina damnans
restitit, ut victor domito veniebat ab hoste,
ad caelumque manus et eodem lumina tollens
“quiquid” ait, “superi, monstro portenditur isto,
seu laetum est, patriae laetum populoque Quirini,
sive minax, mihi sit!” viridique e caespite factas
placat odoratis herbosas ignibus aras
vinaque dat pateris mactatarumque bidentum,
quid sibi significent, trepidantia consulit exta.
Quae simul adspexit Tyrrhenae gentis haruspex,
magna quidem rerum molimina vidit in illis,
non manifesta tamen. Cum vero sustulit acre
a pecudis fibris ad Cipi cornua lumen,
“rex” ait, “o salve! Tibi enim, tibi, Cipe, tuisque
hic locus et Latiae parebunt cornibus arces.
Tu modo rumpe moras portasque intrare patentes
adpropera! sic fata iubent; namque urbe receptus
rex eris et sceptro tutus potiere perenni.”
Rettulit ille pedem torvamque a moenibus urbis
avertens faciem “procul a! procul omina” dixit
“talia di pellant! Multoque ego iustius aevum
exsul agam, quam me videant Capitolia regem!”
Dixit et extemplo populumque gravemque senatum
convocat, ante tamen pacali cornua lauro
velat; et aggeribus factis a milite forti
insistit priscosque deos e more precatus
“est” ait “hic unus, quem vos nisi pellitis urbe,
rex erit. Is qui sit, signo, non nomine dicam:
cornua fronte gerit. Quem vobis indicat augur,
si Romam intrarit, famularia iura daturum.
Ille quidem potuit portas inrumpere apertas,
sed nos obstitimus, quamvis coniunctior illo
nemo mihi est. Vos urbe virum prohibete, Quirites,
vel, si dignus erit, gravibus vincite catenis,
aut finite metum fatalis morte tyranni!”
Qualia succinctis, ubi trux insibilat eurus,
murmura pinetis fiunt, aut qualia fluctus
aequorei faciunt, siquis procul audiat illos,
tale sonat populus; sed per confusa frementis
verba tamen vulgi vox eminet una “quis ille est?”,
et spectant frontes praedictaque cornua quaerunt.
Rursus ad hos Cipus “quem poscitis” inquit, “habetis”
et dempta capiti, populo prohibente, corona
exhibuit gemino praesignia tempora cornu.
Demisere oculos omnes gemitumque dedere
atque illud meritis clarum (quis credere possit?)
inviti videre caput; nec honore carere
ulterius passi, festam imposuere coronam.
At proceres, quoniam muros intrare vetaris,
ruris honorati tantum tibi, Cipe, dedere,
quantum depresso subiectis bubus aratro
complecti posses ad finem lucis ab ortu,
cornuaque aeratis miram referentia formam
postibus insculpunt, longum mansura per aevum.
Pandite nunc, Musae, praesentia numina vatum
(scitis enim, nec vos fallit spatiosa vetustas,)
unde Coroniden circumflua Thybridis alti
insula Romuleae sacris adiecerit urbis.
Dira lues quondam Latias vitiaverat auras,
pallidaque exsangui squalebant corpora morbo.
Funeribus fessi postquam mortalia cernunt
temptamenta nihil, nihil artes posse medentum,
auxilium caeleste petunt mediamque tenentes
orbis humum Delphos adeunt, oracula Phoebi,
utque salutifera miseris succurrere rebus
sorte velit tantaeque urbis mala finiat, orant:
et locus et laurus et, quas habet ipse, pharetras
intremuere simul, cortinaque reddidit imo
hanc adyto vocem pavefactaque pectora movit:
“Quod petis hinc, propiore loco, Romane, petisses,
et pete nunc propiore loco! nec Apolline vobis,
qui minuat luctus, opus est, sed Apolline nato.
Ite bonis avibus prolemque accersite nostram!”
Iussa dei prudens postquam accepere senatus,
quam colat, explorant, iuvenis Phoebeius urbem,
quique petant ventis Epidauria litora mittunt.
Quae simul incurva missi tetigere carina,
concilium Graiosque patres adiere, darentque,
oravere, deum, qui praesens funera gentis
finiat Ausoniae: certas ita dicere sortes.
Dissidet et variat sententia, parsque negandum
non putat auxilium, multi retinere suamque
non emittere opem nec numina tradere suadent:
dum dubitant, seram pepulere crepuscula lucem,
umbraque telluris tenebras induxerat orbi,
cum deus in somnis opifer consistere visus
ante tuum, Romane, torum, sed qualis in aede
esse solet, baculumque tenens agreste sinistra
caesariem longae dextra deducere barbae
et placido tales emittere pectore voces:
“Pone metus! Veniam simulacraque nostra relinquam.
Hunc modo serpentem, baculum qui nexibus ambit,
perspice et usque nota visu, ut cognoscere possis!
Vertar in hunc, sed maior ero tantusque videbor,
in quantum verti caelestia corpora debent.”
Extemplo cum voce deus, cum voce deoque
somnus abit, somnique fugam lux alma secuta est.
Postera sidereos aurora fugaverat ignes:
incerti, quid agant, proceres ad templa petiti
perveniunt operosa dei, quaque ipse morari
sede velit, signis caelestibus indicet, orant.
Vix bene desierant, cum cristis aureus altis
in serpente deus praenuntia sibila misit
adventuque suo signumque arasque foresque
marmoreumque solum fastigiaque aurea movit
pectoribusque tenus media sublimis in aede
constitit atque oculos circumtulit igne micantes.
Territa turba pavet. Cognovit numina castos
evinctus vitta crines albente sacerdos:
“En deus est deus est! Animis linguisque favete,
quisquis ades!” dixit. “Sis, o pulcherrime, visus
utiliter populosque iuves tua sacra colentes !”
Quisquis adest, visum venerantur numen, et omnes
verba sacerdotis referunt geminata piumque
Aeneadae praestant et mente et voce favorem.
Adnuit his motisque deus rata pignora cristis
et repetita dedit vibrata sibila lingua.
Tum gradibus nitidis delabitur oraque retro
flectit et antiquas abiturus respicit aras
adsuetasque domos habitataque templa salutat.
Inde per iniectis adopertam floribus ingens
serpit humum flectitque sinus mediamque per urbem
tendit ad incurvo munitos aggere portus.
Restitit hic agmenque suum turbaeque sequentis
officium placido visus dimittere vultu
corpus in Ausonia posuit rate: numinis illa
sensit onus, pressa estque dei gravitate carina;
Aeneadae gaudent caesoque in litore tauro
torta coronatae solvunt retinacula navis.
Impulerat levis aura ratem: deus eminet alte,
impositaque premens puppim cervice recurvam
caeruleas despectat aquas modicisque per aequor
Ionium zephyris sextae Pallantidos ortu
Italiam tenuit praeterque Lacinia templo
nobilitata deae Scylaceaque litora fertur;
linquit Iapygiam laevisque Amphrisia remis
saxa fugit, dextra praerupta Celennia parte,
Romethiumque legit Caulonaque Naryciamque,
evincitque fretum Siculique angusta Pelori
Hippotadaeque domos regis Temesesque metalla,
Leucosiamque petit tepidique rosaria Paesti.
Inde legit Capreas promunturiumque Minervae
et Surrentino generosos palmite colles
Herculeamque urbem Stabiasque et in otia natam
Parthenopen et ab hac Cumaeae templa Sibyllae.
Hinc calidi fontes lentisciferumque tenetur
Liternum multamque trahens sub gurgite harenam
Volturnus niveisque frequens Sinuessa columbis
Minturnaeque graves et quam tumulavit alumnus
Antiphataeque domus Trachasque obsessa palude
et tellus Circaea et spissi litoris Antium.
Huc ubi veliferam nautae advertere carinam
(asper enim iam pontus erat), deus explicat orbes
perque sinus crebros et magna volumina labens
templa parentis init flavum tangentia litus.
Aequore placato patrias Epidaurius aras
linquit et hospitio iuncti sibi numinis usus
litoream tractu squamae crepitantis harenam
sulcat et innixus moderamine navis in alta
puppe caput posuit, donec Castrumque sacrasque
Lavini sedes Tiberinaque ad ostia venit.
Huc omnis populi passim matrumque patrumque
obvia turba ruit, quaeque ignes, Troica, servant,
Vesta, tuos, laetoque deum clamore salutant.
Quaque per adversas navis cita ducitur undas,
tura super ripas aris ex ordine factis
parte ab utraque sonant et odorant aera fumis,
ictaque coniectos incalfacit hostia cultros.
Iamque caput rerum, Romanam intraverat urbem:
erigitur serpens summoque acclinia malo
colla movet sedesque sibi circumspicit aptas.
Scinditur in geminas partes circumfluus amnis
(Insula nomen habet), laterumque a parte duorum
porrigit aequales media tellure lacertos.
Huc se de Latia pinu Phoebeius anguis
contulit et finem, specie caeleste resumpta,
luctibus imposuit venitque salutifer urbi.
Hic tamen accessit delubris advena nostris:
Caesar in urbe sua deus est; quem Marte togaque
praecipuum non bella magis finita triumphis
resque domi gestae properataque gloria rerum
in sidus vertere novum stellamque comantem,
quam sua progenies; neque enim de Caesaris actis
ullum maius opus, quam quod pater exstitit huius:
scilicet aequoreos plus est domuisse Britannos
perque papyriferi septemflua flumina Nili
victrices egisse rates Numidasque rebelles
Cinyphiumque Iubam Mithridateisque tumentem
nominibus Pontum populo adiecisse Quirini
et multos meruisse, aliquos egisse triumphos,
quam tantum genuisse virum? Quo praeside rerum
humano generi, superi, favistis abunde!
Ne foret hic igitur mortali semine cretus,
ille deus faciendus erat. Quod ut aurea vidit
Aeneae genetrix, vidit quoque triste parari
pontifici letum et coniurata arma moveri,
palluit et cunctis, ut cuique erat obvia, divis
“adspice” dicebat, “quanta mihi mole parentur
insidiae quantaque caput cum fraude petatur,
quod de Dardanio solum mihi restat Iulo.
Solane semper ero iustis exercita curis,
quam modo Tydidae Calydonia vulneret hasta,
nunc male defensae confundant moenia Troiae,
quae videam natum longis erroribus actum
iactarique freto sedesque intrare silentum
bellaque cum Turno gerere, aut, si vera fatemur,
cum Iunone magis? Quid nunc antiqua recordor
damna mei generis? Timor hic meminisse priorum
non sinit: en acui sceleratos cernitis enses?
Quos prohibete, precor, facinusque repellite, neve
caede sacerdotis flammas exstinguite Vestae!”
Talia nequiquam toto Venus anxia caelo
verba iacit superosque movet, qui rumpere quamquam
ferrea non possunt veterum decreta sororum,
signa tamen luctus dant haud incerta futuri.
Arma ferunt inter nigras crepitantia nubes
terribilesque tubas auditaque cornua caelo
praemonuisse nefas; solis quoque tristis imago
lurida sollicitis praebebat lumina terris.
Saepe faces visae mediis ardere sub astris,
saepe inter nimbos guttae cecidere cruentae.
Caerulus et vultum ferrugine Lucifer atra
sparsus erat, sparsi Lunares sanguine currus.
Tristia mille locis Stygius dedit omina bubo,
mille locis lacrimavit ebur, cantusque feruntur
auditi sanctis et verba minantia lucis.
Victima nulla litat magnosque instare tumultus
fibra monet, caesumque caput reperitur in extis.
Inque foro circumque domos et templa deorum
nocturnos ululasse canes umbrasque silentum
erravisse ferunt motamque tremoribus urbem.
Non tamen insidias venturaque vincere fata
praemonitus potuere deum, strictique feruntur
in templum gladii; neque enim locus ullus in urbe
ad facinus diramque placet nisi curia, caedem.
Tum vero Cytherea manu percussit utraque
pectus et Aeneaden molitur condere nube,
qua prius infesto Paris est ereptus Atridae
et Diomedeos Aeneas fugerat enses.
Talibus hanc genitor: “Sola insuperabile fatum,
nata, movere paras? Intres licet ipsa sororum
tecta trium: cernes illic molimine vasto
ex aere et solido rerum tabularia ferro,
quae neque concussum caeli neque fulminis iram
nec metuunt ullas tuta atque aeterna ruinas.
Invenies illic incisa adamante perenni
fata tui generis: legi ipse animoque notavi
et referam, ne sis etiamnum ignara futuri.
Hic sua complevit, pro quo, Cytherea, laboras,
tempora, perfectis, quos terrae debuit, annis.
Ut deus accedat caelo templisque colatur,
tu facies natusque suus, qui nominis heres
impositum feret unus onus caesique parentis
nos in bella suos fortissimus ultor habebit.
Illius auspiciis obsessae moenia pacem
victa petent Mutinae, Pharsalia sentiet illum.
Emathiique iterum madefient caede Philippi,
et magnum Siculis nomen superabitur undis,
Romanique ducis coniunx Aegyptia taedae
non bene fisa cadet, frustraque erit illa minata,
servitura suo Capitolia nostra Canopo.
Quid tibi barbariem, gentesque ab utroque iacentes
oceano numerem? Quodcumque habitabile tellus
sustinet, huius erit: pontus quoque serviet illi!
Pace data terris animum ad civilia vertet
iura suum legesque feret iustissimus auctor
exemploque suo mores reget inque futuri
temporis aetatem venturorumque nepotum
prospiciens prolem sancta de coniuge natam
ferre simul nomenque suum curasque iubebit,
nec nisi cum senior Pylios aequaverit annos,
aetherias sedes cognataque sidera tanget.
Hanc animam interea caeso de corpore raptam
fac iubar, ut semper Capitolia nostra forumque
divus ab excelsa prospectet Iulius aede.”
Vix ea fatus erat, media cum sede senatus
constitit alma Venus, nulli cernenda, suique
Caesaris eripuit membris neque in aera solvi
passa recentem animam caelestibus intulit astris.
Dumque tulit, lumen capere atque ignescere sensit
emisitque sinu: luna volat altius illa,
flammiferumque trahens spatioso limite crinem
stella micat natique videns bene facta fatetur
esse suis maiora et vinci gaudet ab illo.
Hic sua praeferri quamquam vetat acta paternis,
libera fama tamen nullisque obnoxia iussis
invitum praefert unaque in parte repugnat:
sic magnus cedit titulis Agamemnonis Atreus,
Aegea sic Theseus, sic Pelea vicit Achilles;
denique, ut exemplis ipsos aequantibus utar,
sic et Saturnus minor est Iove: Iuppiter arces
temperat aetherias et mundi regna triformis,
terra sub Augusto est; pater est et rector uterque.
Di, precor, Aeneae comites, quibus ensis et ignis
cesserunt, dique Indigetes genitorque Quirine
urbis et invicti genitor Gradive Quirini,
Vestaque Caesareos inter sacrata penates,
et cum Caesarea tu, Phoebe domestice, Vesta,
quique tenes altus Tarpeias Iuppiter arces,
quosque alios vati fas appellare piumque est:
tarda sit illa dies et nostro serior aevo,
qua caput Augustum, quem temperat, orbe relicto
accedat caelo faveatque precantibus absens!
Iamque opus exegi, quod nec Iovis ira nec ignis
nec poterit ferrum nec edax abolere vetustas.
Cum volet, illa dies, quae nil nisi corporis huius
ius habet, incerti spatium mihi finiat aevi:
parte tamen meliore mei super alta perennis
astra ferar, nomenque erit indelebile nostrum,
quaque patet domitis Romana potentia terris,
ore legar populi, perque omnia saecula fama,
siquid habent veri vatum praesagia, vivam."
31,Lucan,phars_6,"Postquam castra duces, pugnae iam mente propinqui,
Imposuere iugis, admotaque cominus arma,
Parque suum videri dei, capere omnia Caesar
Moenia Graiorum spernit, Martemque secundum
Iam nisi de genero fatis debere recusat.
Funestam mundo votis petit omnibus horam,
In casum quae cuncta ferat. Placet alea fati
Alterutrum mersura caput. Ter collibus omnes
Explicuit turmas et signa minantia pugnam,
Testatus numquam Latiae se deesse ruinae.
Ut videt ad nullos exciri posse tumultus
In pugnam generum, sed clauso fidere vallo,
Signa movet, tectusque via dumosa per arva
Dyrrhachii praeceps rapiendas tendit ad arces.
Hoc iter aequoreo praecepit limite Magnus,
Quemque vocat collem Taulantius incola Petram,
Insedit castris, Ephyraeaque moenia servat,
Defendens tutam vel solis turribus urbem.
Non opus hanc veterum nec moles structa tuetur
Humanusque labor, facilis, licet ardua tollat,
Cedere vel bellis, vel cuncta moventibus annis:
Sed munimen habet, nullo quassabile ferro,
Naturam sedemque loci. Nam clausa profundo
Undique praecipiti scopulisque vomentibus aequor,
Exiguo debet, quod non est insula, colli.
Terribiles ratibus sustentant moenia cautes,
Ioniumque furens rapido cum tollitur Austro,
Templa domosque quatit, spumatque in culmina pontus.
Huc avidam belli rapuit spes improba mentem
Caesaris, ut vastis diffusum collibus hostem
Cingeret ignarum, ducto procul aggere valli.
Metitur terras oculis: nec cespite tantum
Contentus fragili subitos adtollere muros,
Ingentes cautes, avulsaque saxa metallis,
Graiorumque domos, direptaque moenia transfert.
Exstruitur, quod non aries impellere saevus,
Quod non ulla queat violenti machina belli.
Franguntur montes, planumque per ardua Caesar
Ducit opus: pandit fossas, turritaque summis
Disponit castella iugis, magnoque recursu
Amplexus fines, saltus, nemorosaque tesqua,
Et silvas, vastaque feras indagine claudit.
Non desunt campi, non desunt pabula Magno,
Castraque Caesareo circumdatus aggere mutat.
Flumina tot cursus illic exorta fatigant,
Illic mersa suos: operumque ut summa revisat,
Defessus Caesar mediis intermanet agris.
Nunc vetus Iliacos adtollat fabula muros,
Adscribatque deis: fragili circumdata testa
Moenia mirentur refugi Babylonia Parthi.
En, quantum Tigris, quantum celer ambit Orontes,
Assyriis quantum populis telluris Eoae
Sufficit in regnum, subitum bellique tumultu
Raptum clausit opus. Tanti periere labores.
Tot potuere manus adiungere Seston Abydo,
Ingestoque solo Phryxeum elidere pontum,
Aut Pelopis latis Ephyren abrumpere regnis,
Et ratibus longae flexus donare Maleae,
Aut aliquem mundi, quamvis natura negasset,
In melius mutare locum. Coit area belli:
Hic alitur sanguis terras fluxurus in omnes,
Hic et Thessalicae clades, Libycaeque tenentur.
Aestuat angusta rabies civilis arena.
Prima quidem surgens operum structura fefellit
Pompeium: veluti mediae qui tutus in arvis
Sicaniae rabidum nescit latrare Pelorum:
Aut vaga cum Tethys Rutupinaque litora fervent,
Unda Caledonios fallit turbata Britannos.
Ut primum vasto septas videt aggere terras,
Ipse quoque a tuta deducens agmina Petra
Diversis spargit tumulis, ut Caesaris arma
Laxet, et effuso claudentem milite tendat:
Ac tantum septi vallo sibi vindicat agri,
Parva Mycenaeae quantum sacrata Dianae
Distat ab excelsa nemoralis Aricia Roma:
Quoque modo Romae praelapsus moenia Tibris
In mare descendit, si nusquam torqueat amnem.
Classica nulla sonant, iniussaque tela vagantur:
Et fit saepe nefas, iaculum tentante lacerto.
Maior cura duces miscendis abstrahit armis.
Pompeium exhaustae praebenda ad pabula terrae,
Quae currens obtrivit eques, gradibusque citatis
Ungula frondentem discussit cornea campum.
Belliger adtonsis sonipes defessus in arvis,
Advectos cum plena ferant praesepia culmos,
Ore novas poscens moribundus labitur herbas,
Et tremulo medios abrumpit poplite gyros.
Corpora dum solvit tabes, et digerit artus,
Traxit iners coelum fluidae contagia pestis
Obscuram in nubem. Tali spiramine Nesis
Emittit stygium nebulosis aera saxis,
Antraque letiferi rabiem Typhonis anhelant.
Inde labant populi, coeloque paratior unda
Omne pati virus duravit viscera coeno.
Iam riget atra cutis, distentaque lumina rumpit:
Igneaque in vultus, et sacro fervida morbo
Pestis abit, fessumque caput se ferre recusat.
Iam magis atque magis praeceps agit omnia fatum:
Nec medii dirimunt morbi vitamque necemque,
Sed languor cum morte venit: turbaque cadentum
Aucta lues, dum mixta iacent incondita vivis
Corpora. Nam miseros ultra tentoria cives
Spargere funus erat. Tamen hos minuere labores
A tergo pelagus, pulsusque Aquilonibus aer,
Litoraque, et plenae peregrina messe carinae.
At liber terrae spatiosis collibus hostis
Aere non pigro, nec inertibus angitur undis:
Sed patitur saevam, veluti circumdatus arcta
Obsidione, famem. Nondum surgentibus altam
In segetem culmis, cernit miserabile vulgus
In pecudum cecidisse cibos, et carpere dumos,
Et foliis spoliare nemus, letumque minantes
Vellere ab ignotis dubias radicibus herbas.
Quae mollire queunt flamma, quae frangere morsu,
Quaeque per abrasas utero demittere fauces,
Plurimaque humanis ante hoc incognita mensis
Diripiens miles, saturum tamen obsidet hostem.
Ut primum libuit ruptis evadere claustris 
Pompeio, cunctasque sibi permittere terras:
Non obscura petit latebrosae tempora noctis,
Et raptum furto, soceri cessantibus armis,
Dedignatur iter: latis exire ruinis
Quaerit, et impulso turres confringere vallo,
Perque omnes gladios, et qua via caede paranda est.
Opportuna tamen valli pars visa propinqui,
Quam Minuci castella vocant, et confraga densis
Arboribus dumeta tegunt. Huc pulvere nullo
Proditus agmen agit, subitusque ad moenia venit.
Tot simul e campis Latiae fulsere volucres:
Tot cecinere tubae. Ne quid victoria ferro
Deberet, pavor adtonitos confecerat hostes.
Quod solum valuit virtus, iacuere peremti,
Debuerant quo stare loco: qui vulnera ferrent
Iam deerant, nimbusque ferens tot tela peribat.
Tum piceos volvunt immissae lampades ignes:
Tum quassae nutant turres, lapsumque minantur:
Roboris impacti crebros gemit agger ad ictus.
Iam Pompeianae celsi super ardua valli
Exierant aquilae: iam mundi iura patebant.
Quem non mille simul turmis, nec Caesare toto
Auferret Fortuna locum, victoribus unus
Eripuit, vetuitque capi: seque arma tenente,
Ac nondum strato, Magnum vicisse negavit.
Scaeva viro nomen: castrorum in plebe merebat
Ante feras Rhodani gentes: ibi sanguine multo
Promotus Latiam longo gerit ordine vitem:
Pronus ad omne nefas, et qui nesciret, in armis
Quam magnum virtus crimen civilibus esset.
Hic ubi quaerentes socios iam Marte relicto
Tota fugae cernit, Quo vos pavor, inquit, abegit
Impius et cunctis ignotus Caesaris armis?
[O famuli turpes, servum pecus, absque cruore]
Terga datis morti?  Cumulo vos deesse virorum
Non pudet et bustis interque cadavera quaeri?
Non ira saltem iuvenes, pietate remota,
Stabitis?  E cunctis, per quos erumperet hostis,
Nos sumus electi. Non parvo sanguine Magni
Ista dies ierit. Peterem felicior umbras
Caesaris in vultu.  Testem hunc Fortuna negavit:
Pompeio laudante, cadam. Confringite tela
Pectoris incursu, iugulisque retundite ferrum.
Iam longinqua petit pulvis, sonitusque ruinae,
Securasque fragor concussit Caesaris aures.
Vincimus, o socii; veniet, qui vindicet arces,
Dum morimur. Movit tantum vox illa furorem,
Quantum non primo succendunt classica cantu:
Mirantesque virum, atque avidi spectare, sequuntur
Scituri iuvenes, numero deprensa locoque
An plus quam mortem virtus daret. Ille ruenti
Aggere consistit, primumque cadavera plenis
Turribus evolvit, subeuntesque obruit hostes
Corporibus: totaeque viro dant tela ruinae:
Roboraque et moles hosti seque ipse minatur.
Nunc sude, nunc duro contraria pectora conto
Detrudit muris, et valli summa tenentes
Amputat ense manus: caput obterit ossaque saxo,
Ac male defensum fragili compage cerebrum
Dissipat: alterius flamma crinesque genasque
Succendit; strident oculis ardentibus ignes.
Ut primum, cumulo crescente, cadavera murum
Admovere solo: non segnior extulit illum
Saltus, et in medias iecit super arma catervas,
Quam per summa rapit celerem venabula pardum.
Tunc densos inter cuneos compressus et omni
Vallatus bello vincit, quem respicit, hostem.
Iamque hebes et crasso non asper sanguine mucro
[Percussum Scaevae frangit, non vulnerat, hostem.]
Perdidit ensis opus, frangit sine vulnere membra.
Illum tota petit moles, illum omnia tela:
Nulla fuit non certa manus, non lancea felix,
Parque novum Fortuna videt concurrere, bellum
Atque virum. Fortis crebris sonat ictibus umbo,
Et galeae fragmenta cavae compressa perurunt
Tempora: nec quidquam nudis vitalibus obstat
Iam, praeter stantes in summis ossibus hastas.
Quid nunc, vesani, iaculis levibusque sagittis
Perditis haesuros numquam vitalibus ictus?
Hunc aut tortilibus vibrata phalarica nervis
Obruat, aut vasti muralia pondera saxi:
Hunc aries ferro ballistaque limine portae
Summoveat. Stat non fragilis pro Caesare murus,
Pompeiumque tenet. Iam pectora non tegit armis,
Ac veritus credi clypeo, laevaque vacasse,
Aut culpa vixisse sua, tot vulnera belli
Solus obit, densamque ferens in pectore silvam,
Iam gradibus fessis, in quem cadat, eligit hostem.
[Par pelagi monstris. Libycae sic bellua terrae,]
Sic Libycus densis elephas oppressus ab armis
Omne repercussum squalenti missile tergo
Frangit, et haerentes mota cute discutit hastas:
Viscera tuta latent penitus, citraque cruorem
Confixae stant tela ferae: tot facta sagittis,
Tot iaculis, unam non explent vulnera mortem.
Dictaea procul ecce manu Gortynis arundo
Tenditur in Scaevam, quae voto certior omni
In caput atque oculi laevum descendit in orbem.
Ille moras ferri, nervorum et vincula rumpit,
Adfixam vellens oculo pendente sagittam
Intrepidus, telumque suo cum lumine calcat.
Pannonis haud aliter post ictum saevior ursa,
Cum iaculum parva Libys amentavit habena,
Se rotat in vulnus: telumque irata receptum
Impetit, et secum fugientem circuit hastam.
Perdiderat vultum rabies: stetit imbre cruento
Informis facies: laetus fragor aethera pulsat
Victorum: maiora viris e sanguine parvo
Gaudia non faceret conspectum in Caesare vulnus.
Ille, tegens alta suppressum mente dolorem,
Mitis et a vultu penitus virtute remota,
Parcite, ait, cives: procul hinc avertite bellum.
Collatura meae nil sunt iam vulnera morti:
Non eget ingestis, sed vulsis pectore telis.
Tollite et in Magni viventem ponite castris:
Hoc vestro praestate duci: sit Scaeva relicti
Caesaris exemplum potius, quam mortis honestae.
Credidit infelix simulatis vocibus Aulus,
Nec vidit recto gladium mucrone tenentem;
Membraque captivi pariter laturus, et arma,
Fulmineum mediis excepit faucibus ensem.
Incaluit virtus: atque una caede refectus
Solvat, ait, poenas, Scaevam quicumque subactum
Speravit: pacem gladio si quaerit ab isto
Magnus, adorato submittat Caesare signa.
An similem vestri, segnemque ad fata putastis?
Pompeii vobis minor est caussaeque senatus
Quam mihi mortis amor. Simul haec effatur, et altus
Caesareas pulvis testatur adesse cohortes.
Dedecus hic belli Magno crimenque remisit,
Ne solum totae fugerent te, Scaeva, catervae:
Subducto qui Marte ruis: nam sanguine fuso
Vires pugna dabat. Labentem turba suorum
Excipit, atque humeris defectum imponere gaudet:
Ac veluti inclusum perfosso in pectore numen
Et vivam magnae speciem virtutis adorant:
Telaque confixis certant evellere membris,
Exornantque deos, ac nudum pectore Martem
Armis, Scaeva, tuis: felix hoc nomine famae,
Si tibi durus Iber, aut si tibi terga dedisset
Cantaber exiguis, aut longis Teutonus armis.
Non tu bellorum spoliis ornare Tonantis
Templa potes, non tu laetis ululare triumphis.
Infelix, quanta dominum virtute parasti! 
Nec magis hac Magnus castrorum parte repulsus
Intra claustra piger, dilato Marte, quievit,
Quam mare lassatur, cum se tollentibus Euris
Frangentem fluctus scopulum ferit, aut latus alti
Montis adest, seramque sibi parat unda ruinam.
Hinc vicina petens placido castella profundo
Incursu gemini Martis rapit: armaque late
Spargit, et effuso laxat tentoria campo:
Mutandaeque iuvat permissa licentia terrae.
Sic pleno Padus ore tumens super aggere tutas
Excurrit ripas, et totos concutit agros:
Succubuit si qua tellus, cumulumque furentem
Undarum non passa ruit, tum flumine toto
Transit, et ignotos aperit sibi gurgite campos.
Illos terra fugit dominos: his rura colonis
Accedunt, donante Pado. Vix proelia Caesar
Senserat, elatus specula quae prodidit ignis.
Invenit impulsos presso iam pulvere muros:
Frigidaque ut veteris deprendit signa ruinae,
Accendit pax ipsa loci, movitque furorem
Pompeiana quies et, victo Caesare, somnus.
Ire vel in clades properat, dum gaudia turbet.
Torquato ruit inde minax: qui Caesaris arma
Segnius haud vidit, quam malo nauta tremente
Omnia Circaeae subducit vela procellae:
Agminaque interius muro breviore recepit,
Densius ut parva disponeret arma corona.
Transierat primi Caesar munimina valli,
Cum super e totis emisit collibus agmen,
Effuditque acies obseptum Magnus in hostem.
Non sic Aetnaeis habitans in vallibus horret
Enceladum, spirante Noto, cum tota cavernas
Egerit, et torrens in campos defluit Aetna:
Caesaris ut miles glomerato pulvere victus
Ante aciem, caeci trepidus sub nube timoris
Hostilius occurrit fugiens, inque ipsa pavendo
Fata ruit. Totus mitti civilibus armis
Usque vel in pacem potuit cruor: ipse furentes
Dux tenuit gladios. Felix ac libera legum,
Roma, fores iurisque tui, vicisset in illo
Si tibi Sulla loco. Dolet heu semperque dolebit,
Quod scelerum, Caesar, prodest tibi summa tuorum,
Cum genero pugnasse pio. Pro tristia fata!
Non  Uticae Libye clades, Hispania Mundae
Flesset, et infando pollutus sanguine Nilus
Nobilius Phario gestasset rege cadaver:
Nec Iuba Marmaricas nudus pressisset arenas,
Poenorumque umbras placasset sanguine fuso
Scipio: nec sancto caruisset via Catone.
Ultimus esse dies potuit tibi, Roma, malorum:
Exire e mediis potuit Pharsalia fatis.
Deserit adverso possessam numine sedem
Caesar, et Emathias lacero petit agmine terras.
Arma secuturum soceri, quacumque fugasset,
Tentavere suo comites divertere Magnum
Hortatu: patrias sedes atque hoste carentem
Ausoniam peteret. Numquam me Caesaris, inquit,
Exemplo reddam patriae, numquamque videbit
Me nisi dimisso redeuntem, milite Roma.
Hesperiam potui, motu surgente, tenere,
Si vellem patriis aciem committere templis,
Ac medio pugnare foro. Dum bella relegem,
Extremum Scythici transcendam frigoris orbem,
Ardentesque plagas.  Victor tibi, Roma, quietem
Eripiam, qui, ne premerent te proelia, fugi?
Ah potius, bello ne quid patiaris in isto,
Te Caesar putet esse suam. Sic fatus, in ortus
Phoebeos convertit iter, terraeque secutus
Devia, qua vastos aperit Candavia saltus,
Contigit Emathiam, bello quam fata parabant.
Thessaliam, qua parte diem brumalibus horis
Adtollit Titan, rupes Ossaea coercet.
Cum per summa poli Phoebum trahit altior aestas
Pelion opponit radiis nascentibus umbras.
At medios ignes coeli, rabidique Leonis
Solstitiale caput nemorosus submovet Othrys.
Excipit adversos Zephyros et Iapyga Pindus
Et maturato praecidit vespere lucem.
Nec metuens imi Borean habitator Olympi
Lucentem totis ignorat noctibus Arcton.
Hos inter montes, media qui valle premuntur,
Perpetuis quondam latuere paludibus agri,
Flumina dum campi retinent, nec pervia Tempe
Dant aditus pelagi; stagnumque implentibus unum
Crescere cursus erat. Postquam discessit Olympo
Herculea gravis Ossa manu, subitaeque ruinam
Sensit aquae Nereus: melius mansura sub undis,
Emathis aequorei regnum Pharsalos Achillis
Eminet, et, prima Rhoeteia litora pinu
Quae tetigit, Phylace, Pteleosque, et Dorion ira
Flebile Pieridum; Trachin, pretioque nefandae
Lampados Herculeis fortis Meliboea pharetris:
Atque olim Larissa potens: ubi nobile quondam
Nunc super Argos arant: veteres ubi fabula Thebas
Monstrat Echionias: ubi quondam Pentheos exsul
Colla caputque ferens supremo tradidit igni,
Questa, quod hoc solum nato rapuisset, Agave.
Ergo abrupta palus multos discessit in amnes.
Purus in occasus, parvi sed gurgitis, Aeas
Ionio fluit inde mari nec fortior undis
Labitur avectae pater Isidis, et tuus, Oeneu,
Paene gener crassis oblimat Echinadas undis
Et Meleagream maculatus sanguine Nessi
Euenos Calydona secat. Ferit amne citato
Maliacas Sperchios aquas: et flumine puro
Irrigat Amphrysos famulantis pascua Phoebi;
Quique nec humentes nebulas, nec rore madentem
Aera, nec tenues ventos suspirat, Anauros;
Et quisquis pelago per se non cogntus amnis
Peneo donavit aquas: it gurgite rapto
Apidanos: nunquamque celer, nisi mixtus, Enipeus.
Accipit Asopos cursus, Phoenixque, Melasque.
Solus in alterius nomen cum   venerit undae,
Defendit Titaresos aquas, lapsusque superne
Gurgite Penei pro siccis utitur arvis.
Hunc fama est Stygiis manare paludibus amnem,
Et, capitis memorem, fluvii contagia vilis
Nolle pati, superumque sibi servare timorem.
Ut primum emissis patuerunt amnibus arva,
Pinguis Boebicio discessit vomere sulcus:
Mox Lelegum dextra pressum descendit aratrum.
Aeolidae Dolopesque solum fregere coloni,
Et Magnetes equis, Minyae gens cognita remis.
Illic semiferos Ixionidas Centauros
Foeta Pelethroniis nubes effudit in antris:
Aspera te Pholoes frangentem, Monyche, saxa,
Teque sub Oetaeo torquentem vertice vulsas,
Rhoete ferox, quas vix Boreas inverteret, ornos:
Hospes et Alcidae magni, Phole: teque per amnem
Improbe Lernaeas vector passure sagittas:
Teque senex Chiron, gelido qui sidere fulgens
Impetis Aemonio maiorem Scorpion arcu.
Hac tellure feri micuerunt semina Martis.
Primus ab aequorea percussis cuspide saxis
Thessalicus sonipes bellis feralibus omen
Exsiluit; primus chalybem  fraenosque momordit,
Spumavitque novis Lapithae domitoris habenis.
Prima fretum scindens Pagasaeo litore pinus
Terrenum ignotas hominem proiecit in undas.
Primus Thessalicae rector telluris Itonos
In formam calidae percussit pondera massae,
Fudit et argentum flammis, aurumque moneta
Fregit et immensis coxit fornacibus aera.
Illic, quod populos scelerata impegit in arma,
Divitias numerare datum est. Hinc maxima serpens
Descendit Python, Cyrrhaeaque fluxit in arva:
Unde et Thessalicae veniunt ad Pythia laurus.
Impius hinc prolem superis immisit Aloeus,
Inseruit celsis prope se cum Pelion astris,
Sideribusque vias incurrens abstulit Ossa. 
Hac ubi damnata fatis tellure locarunt
Castra duces, cunctos belli praesaga futuri
Mens agitat, summique gravem discriminis horam
Adventare palam est. Propius iam fata moveri,
Degeneres trepidant animi, peioraque versant,
Ad dubios pauci, praesumto robore, casus
Spemque metumque ferunt. Turbae sed mixtus inerti
Sextus erat, Magno proles indigna parente,
Qui mox, Scyllaeis exsul grassatus in undis,
Polluit aequoreos Siculus pirata triumphos.
Qui stimulante metu fati praenoscere cursus,
Impatiensque morae, venturisque omnibus aeger,
Non tripodas Deli, non Pythia consulit antra,
Nec quaesisse libet, primis quid frugibus altrix
Aere Iovis Dodona sonet, quis noscere fibra
Fata queat, quis prodat aves, quis fulgura coeli
Servet, et Assyria scrutetur sidera cura,
Aut si quid tacitum, sed fas, erat. Ille superuis
Detestanda deis saevorum arcana magorum
Noverat, et tristes sacris feralibus aras,
Umbrarum Ditisque fidem: miseroque liquebat,
Scire parum superos. Vanum   saevumque furorem
Adiuvat ipse locus, vicinaque moenia castris
Haemonidum, ficti quas nulla licentia monstri
Transierit, quarum, quidquid non creditur, ars est.
Thessala quin etiam tellus herbasque nocentes
Rupibus ingenuit, sensuraque saxa canentes
Arcanum ferale Magos. Ibi plurima surgunt
Vim factura deis: et terris hospita Colchis
Legit in Haemoniis, quas non advexerat, herbas.
Impia tot populis, tot surdas gentibus aures
Coelicolum dirae convertunt carmina gentis.
Una per aethereos exit vox illa recessus,
Verbaque ad invitum perfert cogentia numen,
Quod non cura poli coelique volubilis umquam
Avocat. Infandum tetigit cum sidera murmur,
Tunc, Babylon Persea licet secretaque Memphis
Omne vetustorum solvat penetrale Magorum,
Abducit superos alienis Thessalis aris.
Carmine Thessalidum dura in praecordia fluxit
Non fatis adductus amor: flammisque severi
Illicitis arsere senes. Nec noxia tantum
Pocula proficiunt aut cum turgentia succo
Frontis amaturae subducunt pignora fetae.
Mens hausti nulla sanie polluta veneni
Excantata perit. Quos non concordia mixti
Adligat ulla tori, blandaque potentia formae,
Traxerunt torti magica vertigine fili.
Cessavere vices rerum: dilataque longa
Haesit nocte dies. Legi non paruit aether:
Torpuit et praeceps audito carmine mundus:
Axibus et rapidis impulsos Iuppiter urgens
Miratur non ire polos. Nunc omnia complent
Imbribus, et calido producunt nubila Phoebo:
Et tonat ignaro coelum Iove. Vocibus isdem
Humentes late nebulas nimbosque solutis
Excussere comis.  Ventis cessantibus, aequor
Intumuit: rursus vetitum sentire procellas
Conticuit, turbante Noto: puppimque ferentes
In ventum tumuere sinus. De rupe pependit
Abscisa fixus torrens: amnisque cucurrit
Non qua pronus erat. Nilum non extulit aestas:
Maeander direxit aquas: Rhodatumque morantem
Praecipitavit Arar: submitso verice montes
Explicuere iugum. Nubes suspexit Olympus:
Solibus et nullis Scythicae, cum bruma rigeret,
Dimaduere nives. Impulsam sidere Tethyn
Repulit Haemonidum, defenso litore, carmen.
Terra quoque immoti concussit ponderis axem,
Et medium vergens nisu titubavit in orbem.
Tantae molis onus percussum voce recessit,
Prospectumque dedit circumlabentis Olympi.
Omne potens animal leti, genitumque nocere,
Et pavet Haemonias, et mortibus instruit artes.
Has avidae tigres et nobilis ira leonum
Ore fovent blando: gelidos his explicat orbes,
Inque pruinoso coluber distenditur arvo.
Viperei coeunt, abrupto corpore, nodi:
Humanoque cadit serpens adflata veneno.
Quis labor hic superis, cantus herbasque sequendi,
Spernendique timor? cuius commercia pacti
Obstrictos habuere deos? Parere necesse est,
An iuvat? Ignota tantum pietate merentur,
An tacitis valuere minis? Hoc iuris in omnes
Est illis superos, an habent haec carmina certum
Imperiosa deum, qui mundum cogere, quidquid
Cogitur ipse, potest?  Illic et sidera primum
Praecipiti deducta polo: Phoebeque serena
Non aliter, diris verborum obsessa venenis,
Palluit, et nigris terrenisque ignibus arsit,
Quam si fraterna prohiberet imagine tellus,
Insereretque suas flammis coelestibus umbras:
Et patitur tantos cantu deprensa labores,
Donec suppositas propior despumet in herbas. 
Hos scelerum ritus, haec dirae carmina gentis
Effera damnarat nimiae pietatis Erichtho,
Inque novos ritus pollutam duxerat artem.
Illi namque nefas urbis submittere tecto
Aut laribus ferale caput: desertaque busta
Incolit, et tumulos expulsis obtinet umbris,
Grata deis erebi. Coetus audire silentum,
Nosse domos Stygias arcanaque Ditis operti,
Non superi, non vita vetat. Tenet ora profanae
Foeda situ macies, coeloque ignota sereno
Terribilis Stygio facies pallore gravatur,
Impexis onerata comis. Si nimbus et atrae
Sidera subducunt nubes, tunc Thessala nudis
Egreditur bustis, nocturnaque fulgura captat.
Semina foecundae segetis calcata perussit,
Et non letiferas spirando perdidit auras.
Nec superos orat, nec cantu supplice numen
Auxiliare vocat, nec fibras illa litantes
Novit: funereas aris imponere flammas
Gaudet, et accenso rapuit quae tura sepulcro.
Omne nefas superi prima iam voce precantis
Concedunt, carmenque timent audire secundum.
Viventes animas, et adhuc sua membra regentes,
Infodit busto: fatis debentibus annos
Mors invita subit: perversa funera pompa
Retulit a tumulis: fugere cadavera letum.
Fumantes iuvenum cineres, ardentiaque ossa
E mediis rapit illa rogis, ipsamque, parentes
Quam tenuere, facem: nigroque volantia fumo
Feralis fragmenta tori, vestesque fluentes
Colligit in cineres et olentes membra favillas.
Ast ubi servantur saxis, quibus intimus humor
Ducitur, et tracta durescunt tabe medullae
Corpora; tunc omnes avide desaevit in artus,
Immersitque manus oculis, gaudetque gelatos
Effodisse orbes, et siccae pallida rodit
Excrementa manus: laqueum nodosque nocentes
Ore suo rupit: pendentia corpora carpsit,
Abrasitque cruces: percussaque viscera nimbis
Vulsit, et incoctas admisso sole medullas.
Insertum manibus chalybem, nigramque per artus
Stillantis tabi saniem, virusque coactum
Sustulit, et nervo morsus retinente pependit.
Et quodcumque iacet nuda tellure cadaver,
Ante feras volucresque sedet: nec carpere membra
Vult ferro manibusque suis, morsusque luporum
Exspectat, siccis raptura a faucibus artus.
[Nec cessant a caede manus, si sanguine vivo
Est opus, erumpat iugulo qui primus aperto.]
Nec refugit caedes, vivum  si sacra cruorem,
Extaque funereae poscunt trepidantia mensae.
Vulnere sic ventris, non, qua natura vocabat,
Extrahitur partus, calidis ponendus in aris.
Et quoties saevis opus est ac fortibus umbris,
Ipsa facit manes: hominum mors omnis in usu est.
Illa genae florem primaevo corpore vulsit,
Illa comam laeva morienti abscidit ephebo.
Saepe etiam caris cognato in funere dira
Thessalis incubuit membris: atque oscula figens,
Truncavitque caput, compressaque dentibus ora
Laxavit: siccoque haerentem gutture linguam
Praemordens, gelidis infudit murmura labris,
Arcanumque nefas Stygias mandavit ad umbras.
Hanc ut fama loci Pompeio prodidit: alta
Nocte poli, Titan medium quo tempore ducit
Sub nostra tellure diem, deserta per arva
Carpit iter. Fidi scelerum suetique ministri,
Effractos circum tumulos ac busta vagati,
Conspexere procul praerupta in caute sedentem,
Qua iuga devexus Pharsalica porrigit Aemus.
Ilia magis magicisque deis incognita verba
Tentabat, carmenque novos fingebat in usus.
Namque, timens, ne Mars alium vagus iret in orbem,
Emathis et tellus tam multa caede careret,
Pollutos cantu dirisque venefica succis
Conspersos vetuit transmittere bella Philippos,
Tot mortes habitura suas, usuraque mundi
Sanguine: caesorum truncare cadavera regum
Sperat, et Hesperiae cineres avertere gentis,
Ossaque nobilium, tantosque adquirere manes.
Hic ardor, solusque labor, quid corpore Magni
Proiecto rapiat, quos Caesaris involet artus.
Quam prior adfatur Pompeii ignava propago:
O decus Haemonidum, populis quae pandere fata,
Quaeque suo ventura potes divertere cursu,
Te precor, ut certum liceat mihi noscere finem,
Quem belli Fortuna paret. Non ultima turbae
Pars ego Romanae: Magni clarissima proles,
Vel dominus rerum, vel tanti funeris heres.
Mens dubiis percussa pavet, rursusque parata est
Certos ferre metus. Hoc casibus eripe iuris,
Ne subiti caecique ruant: vel numina torque,
Vel tu parce deis, et Manibus exprime verum
Elysias resera sedes, ipsamque vocatam,
Quos petat e nobis, Mortem tibi coge fateri.
Non humilis labor est: dignum, quod quaerere cures,
Vel tibi, quo tanti praeponderet alea fati.
Impia vulgatae laetatur nomine famae
Thessalis, et contra: Si fata minora moveres,
Pronum erat, o iuvenis, quos velles, inquit, in actus
Invitos praebere deos. Conceditur arti,
Unam cum radiis presserunt sidera mortem,
Inseruisse moras: et, quamvis fecerit omnis
Stella senem, medios herbis abrumpimus annos.
At simul a prima descendit origine mundi
Caussarum series, atque omnia fata laborant,
Si quidquam mutare velis, unoque sub ictu
Stat genus humanum tunc, Thessala turba fatemur,
Plus fortuna potest. Sed si praenoscere casus
Contentus, facilesque aditus multique patebunt
Ad verum: tellus  nobis, aetherque, chaosque,
Aequoraque, et campi, Rhodopaeaque saxa loquentur.
Sed pronum, cum tanta novae sit copia mortis,
Emathiis  unum campis adtollere corpus,
Ut modo defuncti tepidique cadaveris ora
Plena voce sonent  nec, membris sole perustis,
Auribus incertum feralis strideat umbra. 
Dixerat: et noctis geminatis arte tenebris,
Moestum tecta caput squalenti nube, pererrat
Corpora caesorum, tumuli proiecta negatis.
Continuo fugere lupi, fugere revulsis
Unguibus impastae volucres, dum Thessala vatem
Eligilt et gelidas leto scrutata medullas
Pulmonis rigidi stantes sine vulnere fibras
Invenit, et vocem defuncto in corpore quaerit.
Fata peremptorum pendent iam multa virorum,
Quem superis revocasse velit. Si tollere totas
Tentasset campis acies, et reddere bello,
Cessissent leges Erebis monstroque potenti
Extrartus Stygio populus pugnasset Averno.
Electum  tandem traiecto gutture corpus
Ducit, et inserto laqueis feralibus unco,
Per scopolus miserum trahitur per saxa cadaver
Victurum: montisque cavi, quem tristis Erichtho
Damnarat sacris, alta sub rupe locatur.
Haud procul a Ditis caecis depressa cavernis
In praeceps subsedit humus: quam pallida pronis
Urget silva comis, et nullo vertice coelum
Suspiciens, Phoebo non pervia taxus opacat.
Marcentes intus tenebrae, pallensque sub antris
Longa nocte situs; numquam, nisi carmine factum,
Lumen habet. Non Taenareis sic faucibus aer
Sedit iners, moestum mundi confine latentis,
Ac nostri: quo non metuant emittere manes
Tartarei reges, Nam quamvis Thessala vates
Vim faciat fatis, dubium est, quod traxerit illuc
Adspiciat Stygias, an quod descenderit, umbras.
Discolor et vario furialis cultus amictu
Induitur, vultusque aperitur, crine remoto,
Et coma vipereis substringitur horrida sertis.
Ut pavidos iuvenis comites, ipsumque trememtem
Conspicit, exanimi defixum lumina vultu:
Ponite, ait, trepida conceptos   mente timores:
Iam nova, iam vera reddetur  vita figura,
Ut quamvis pavidi possint audire loquentem.
Si vero Stygiosque lacus, ripamque sonantem
Ignibus ostendam, si me praesente videri
Eumenides possent, villosaque colla colubris
Cerberus excutiens, et vincti terga Gigantes,
Quis timor, ignavi, metuentes cernere manes?
Pectora tunc primum ferventi sanguine supplet
Vulneribus laxata Iovis: taboque medullas
Abluit: et virus large lunare ministrat,
Huc quidquid fetu genuit natura sinistro
Miscetur. Non spuma canum, quibus unda timori est,
Viscera non lyncis, non dirae nodus hyaenae
Defuit, et cervi pasti serpente medulla:
Non puppim retinens, Euro tendente rudentes,
In mediis echeneis aquis, oculique draconum,
Quaeque sonant feta tepefacta sub alite saxa:
Non Arabum volucer serpens, innataque rubris
Aequoribus custos pretiosae vipera conchae:
Aut viventis adhuc Libyci membrana cerastae,
Aut cinis Eoa positi Phoenicia in ara.
Quo postquam viles, nec habentes nomina pestes
Contulit: infando saturatas carmine frandes,
Et, quibus os dirum nascentibus inspuit, herbas
Addidit, et quidquid mundo dedit ipsa veneni:
Tunc vox, Lethaeos cunctis pollentior herbis
Excantare deos, confudit murmura primum
Dissona, et humanae multum discordia linguae.
Latratus habet illa canum, gemitumque luporum:
Quod trepidus bubo, quod strix nocturna queruntur,
Quod stridunt ululantque ferae, quod sibilat anguis,
Exprimit, et planctus illisae cautibus undae;
Silvarumque sonum, fractaeque tonitrua nubis.
Tot rerum vox una fuit. Mox cetera cantu
Explicat Haemonio, penetratque in Tartara lingua:
Eumenides, Stygiumque nefas, poenaeque nocentum:
Et Chaos innumeros avidum confundere mundos:
Et rector terrae, quem longa in saecula torquet
Mors dilata deum: Styx, et, quos nulla meretur
Thessalis Elysios: coelum matremque perosa
Persephone, nostraeque Hecates pars ultima, per quam
Manibus et mihi sunt tacitae commercia linguae:
Ianitor et sedis laxae, qui viscera saevo
Spargis nostra cani: repetitaque fila sorores
Tracturae: tuque o flagrantis portitor undae,
Iam lassate senex ad me redeuntibus umbris:
Exaudite preces, si vos satis ore nefando
Pollutoque voco, si numquam haec carmina fibris
Humanis ieiuna cano, si pectora plena
Saepe dedi, et lavi calido prosecta cerebro;
Si quis, cum vestris caput extaque lancibus, infans,
Imposui, victurus erat: parete precanti.
Non in Tartareo latitantem poscimus antro,
Adsuetamque dia tenebris, modo luce fugata
Descendentem animam: primo pallentis hiatu
Haeret adhuc Orci. Licet has exaudiat herbas
Ad manes ventura semel. Ducis omina nato
Pompeiana canat nostri modo militis umbra,
Si bene de vobis civilia bella merentur.
Haec ubi fata caput spumantiaque ora levavit,
Adspicit adstantem proiecti corporis umbram,
Exanimes artus invisaque claustra timentem
Carceris antiqui. Pavet ire in pectus apertum
Visceraque, et ruptas letali volnere fibras.
Ah miser, extremum cui mortis munus inique
Eripitur, non posse mori. Miratur Erichtho
Has fatis licuisse moras, irataque morti
Verberat immotum vivo serpente cadaver:
Perque cavas terrae, quas egit carmine, rimas
Manibus illatrat, regnique silentia rupit:
Tisiphone, vocisque meae secura Megaera,
Non agitis saevis Erebi  per inane flagellis
Infelicem animam?   Iam vos ego nomine vero
Eliciam, Stygiasque canes in luce superna
Destituam: per busta sequar, per funera custos;
Expellam tumulis, abigam vos omnibus urnis.
Teque deis, ad quos alio procedure vultu
Ficta soles, Hecate, pallenti tabida forma
Ostendam, faciemque Erebi mutare vetabo.
Eloquar, immenso terrae sub pondere quae te
Contineant, Ennaea, dapes, qua foedere moestum
Regem noctis ames, quae te contagia passam
Noluerit revocare parens. Tibi, pessime mundi
Arbiter, immittam ruptis Titana cavernis,
Et subito feriere die. Paretis? an ille
Compellandus erit, quo numquam terra vocato
Non concussa tremit, qui Gorgona cernit apertam,
Verberibusque suis trepidam  castigat Erinnyn,
Indespecta tenet vobis qui Tartara; cuius
Vos estis, superi; Stygias qui peierat undas? 
Protinus adstrictus caluit cruor, atraque fovit
Vulnera, et in venas extremaque membra cucurrit.
Percussae gelido trepidant sub pectore fibrae:
Et nova desuetis subrepens vita medullis
Miscetur morti. Tunc omnis palpitat artus:
Tenduntur nervi: nec se tellure cadaver
Paulatim per membra levat, terraque repulsum est,
Erectumque simul. Distento lumina rictu
Nudantur. Nondum facies viventis in illo,
Iam morientis erat. Remanent pallorque rigorque;
Et stupet illatus mundo. Sed murmure nullo
Ora adstricta sonant. Vox illi linguaque tantum
Responsura datur. Dic, inquit Thessala, magna,
Quod iubeo, mercede mihi: nam vera locutum
Immunem toto mundi praestabimus aevo
Artibus Haemoniis: tali tua membra sepulcro,
Talibus exuram Stygio cum carmine silvis,
Ut nullos cantata magos exaudiat umbra.
Sit tanti, vixisse iterum: nec verba, nec herbae
Audebunt longae somnum tibi solvere Lethes,
A me morte data. Tripodas vatesque deorum
Sors obscura decet; certus discedat, ab umbris
Quisquis vera petit duraeque oracula mortis
Fortis adit.  Ne parce, precor. Da nomina rebus,
Da loca, da vocem, qua mecum fata loquantur.
Addidit et carmen, quo, quidquid consulit, umbram
Scire dedit. Moestum, fletu manante, cadaver,
Tristia non equidem Parcarum stamina, dixit,
Respexi, tacitae revocatus ab aggere ripae:
Quod tamen e cunctis mihi noscere contigit umbris,
Effera Romanos agitat discordia manes,
Impiaque infernam ruperunt arma quietem.
Elysias alii sedes, ac Tartara moesta
Diversi liquere duces: quid fata pararent,
Hi fecere palam.  Tristis felicibus umbris
Vultus erat.  Vidi Decios, natumque patremque,
Lustrales bellis animas, flentemque Camillum,
Et Curios; Sullam de te, Fortuna, querentem.
Deplorat Libycis perituram Scipio terris
Infaustam sobolem. Maior, Carthaginis hostis,
Non servituri moeret Cato fata nepotis.
Solum te Consul depulsis prime tyrannis
Brute pias inter gaudentem vidimus umbras.
Abruptis Catilina minax fractisque catenis
Exsulat, Mariique truces, nudique Cethegi.
Vidi ego laetantes, popularia nomina, Drusos;
Legibus immodicos, ausosque ingentia Gracchos.
Aeternis chalybum nodis, et carcere Ditis
Constrictae plausere manus, camposque piorum
Poscit turba nocens. Regni possessor inertia
Pallentes aperit sedes, abruptaque saxa
Asperat, et durum vinclis adamanta, paratque
Poenam victori. Refer haec solatia tecum,
O iuvenis, placido Manes patremque domumque
Exspectare sinu, regnique in parte serena
Pompeio servare locum. Nec gloria parvae
Sollicitet vitae: veniet, quae misceat omnes
Hora duces. Properate mori, magnoque superbi
Quamvis e parvis animo descendite bustis,
Et Romanorum manes calcate deorum.
Quem tumulum   Nili, quem Tybridis adluat unda,
Quaeritur, et ducibus tantum de funere pugna est.
Tu fatur  ne quaere tuum cognoscere: Parcae,
Me reticente, dabunt: tibi certior omnia vates
Ipse canet Siculis genitor Pompeius in arvis:
Ille quoque incertus, quo te vocet, unde repellat,
Quas iubeat vitare plagas, quae sidera mundi.
Europam miseri, Libyamque Asiamque timete:
Distribuit tumulos vestris Fortuna triumphis.
O miseranda domus, toto nihil orbe videbis
Tutius Emathia. Sic postquam fata peregit,
Stat vultu moestus tacito, mortemque reposcit.
Carminibus magicis opus est, herbisque, cadaver
Ut cadat, et nequeunt animam sibi reddere fata,
Consumto iam iure semel. Tum robore multo
Exstruit illa rogum: venit defunctus ad ignes;
Accensa iuvenem positum strue liquit Erichtho,
Tandem  passa mori: Sextoque ad castra parentis
It comes: et coelo lucis ducente colorem,
Dum ferrent tutos intra tentoria gressus,
Iussa tenere diem densas nox praestitit umbras."
32,Ovid,remed,"Legerat huius Amor titulum nomenque libelli:
'Bella mihi, video, bella parantur' ait.
'Parce tuum vatem sceleris damnare, Cupido,
Tradita qui toties te duce signa tuli.
Non ego Tydides, a quo tua saucia mater
In liquidum rediit aethera Martis equis.
Saepe tepent alii iuvenes: ego semper amavi,
Et si, quid faciam, nunc quoque, quaeris, amo.
Quin etiam docui, qua posses arte parari,
Et quod nunc ratio est, impetus ante fuit.
Nec te, blande puer, nec nostras prodimus artes,
Nec nova praeteritum Musa retexit opus.
Siquis amat quod amare iuvat, feliciter ardens
Gaudeat, et vento naviget ille suo.
At siquis male fert indignae regna puellae,
Ne pereat, nostrae sentiat artis opem.
Cur aliquis laqueo collum nodatus amator
A trabe sublimi triste pependit onus?
Cur aliquis rigido fodit sua pectora ferro?
Invidiam caedis, pacis amator, habes.
Qui, nisi desierit, misero periturus amore est,
Desinat; et nulli funeris auctor eris.
Et puer es, nec te quicquam nisi ludere oportet:
Lude; decent annos mollia regna tuos.
[Nam poteras uti nudis ad bella sagittis:
Sed tua mortifero sanguine tela carent.] 
Vitricus et gladiis et acuta dimicet hasta,
Et victor multa caede cruentus eat:
Tu cole maternas, tuto quibus utimur, artes,
Et quarum vitio nulla fit orba parens.
Effice nocturna frangatur ianua rixa,
Et tegat ornatas multa corona fores:
Fac coeant furtim iuvenes timidaeque puellae,
Verbaque dent cauto qualibet arte viro:
Et modo blanditias rigido, modo iurgia posti
Dicat et exclusus flebile cantet amans.
His lacrimis contentus eris sine crimine mortis;
Non tua fax avidos digna subire rogos.'
Haec ego: movit Amor gemmatas aureus alas,
Et mihi 'propositum perfice' dixit 'opus.' 
Ad mea, decepti iuvenes, praecepta venite,
Quos suus ex omni parte fefellit amor.
Discite sanari, per quem didicistis amare:
Una manus vobis vulnus opemque feret.
Terra salutares herbas, eademque nocentes
Nutrit, et urticae proxima saepe rosa est;
Vulnus in Herculeo quae quondam fecerat hoste,
Vulneris auxilium Pelias hasta tulit.
Sed quaecumque viris, vobis quoque dicta, puellae,
Credite: diversis partibus arma damus,
E quibus ad vestros siquid non pertinet usus,
Attamen exemplo multa docere potest.
Utile propositum est saevas extinguere flammas,
Nec servum vitii pectus habere sui.
Vixisset Phyllis, si me foret usa magistro,
Et per quod novies, saepius isset iter; 
Nec moriens Dido summa vidisset ab arce
Dardanias vento vela dedisse rates;
Nec dolor armasset contra sua viscera matrem,
Quae socii damno sanguinis ulta virum est.
Arte mea Tereus, quamvis Philomela placeret,
Per facinus fieri non meruisset avis.
Da mihi Pasiphaën, iam tauri ponet amorem:
Da Phaedram, Phaedrae turpis abibit amor.
Crede Parim nobis, Helenen Menelaus habebit,
Nec manibus Danais Pergama victa cadent.
Impia si nostros legisset Scylla libellos,
Haesisset capiti purpura, Nise, tuo.
Me duce damnosas, homines, conpescite curas,
Rectaque cum sociis me duce navis eat.
Naso legendus erat tum, cum didicistis amare:
Idem nunc vobis Naso legendus erit.
Publicus assertor dominis suppressa levabo
Pectora: vindictae quisque favete suae.
Te precor incipiens, adsit tua laurea nobis,
Carminis et medicae, Phoebe, repertor opis.
Tu pariter vati, pariter succurre medenti:
Utraque tutelae subdita cura tua est. 
Dum licet, et modici tangunt praecordia motus,
Si piget, in primo limine siste pedem.
Opprime, dum nova sunt, subiti mala semina morbi,
Et tuus incipiens ire resistat equus. 
Nam mora dat vires, teneras mora percoquit uvas,
Et validas segetes quae fuit herba, facit.
Quae praebet latas arbor spatiantibus umbras,
Quo posita est primum tempore virga fuit;
Tum poterat manibus summa tellure revelli:
Nunc stat in inmensum viribus aucta suis.
Quale sit id, quod amas, celeri circumspice mente,
Et tua laesuro subtrahe colla iugo.
Principiis obsta; sero medicina paratur,
Cum mala per longas convaluere moras.
Sed propera, nec te venturas differ in horas;
Qui non est hodie, cras minus aptus erit:
Verba dat omnis amor, reperitque alimenta morando;
Optima vindictae proxima quaeque dies.
Flumina pauca vides de magnis fontibus orta:
Plurima collectis multiplicantur aquis.
Si cito sensisses, quantum peccare parares,
Non tegeres vultus cortice, Myrrha, tuos.
Vidi ego, quod fuerat primo sanabile, vulnus
Dilatum longae damna tulisse morae.
Sed quia delectat Veneris decerpere fructum,
Dicimus adsidue 'cras quoque fiet idem.'
Interea tacitae serpunt in viscera flammae,
Et mala radices altius arbor agit.
Si tamen auxilii perierunt tempora primi,
Et vetus in capto pectore sedit amor,
Maius opus superest: sed non, quia serior aegro
Advocor, ille mihi destituendus erit.
Quam laesus fuerat, partem Poeantius heros
Certa debuerat praesecuisse manu; 
Post tamen hic multos sanatus creditur annos
Supremam bellis imposuisse manum.
Qui modo nascentes properabam pellere morbos,
Admoveo tardam nunc tibi lentus opem. 
Aut nova, si possis, sedare incendia temptes,
Aut ubi per vires procubuere suas:
Dum furor in cursu est, currenti cede furori;
Difficiles aditus impetus omnis habet.
Stultus, ab obliquo qui cum descendere possit,
Pugnat in adversas ire natator aquas.
Impatiens animus nec adhuc tractabilis artem
Respuit, atque odio verba monentis habet.
Adgrediar melius tum, cum sua vulnera tangi
Iam sinet, et veris vocibus aptus erit.
Quis matrem, nisi mentis inops, in funere nati
Flere vetet? non hoc illa monenda loco est.
Cum dederit lacrimas animumque impleverit aegrum,
Ille dolor verbis emoderandus erit.
Temporis ars medicina fere est: data tempore prosunt,
Et data non apto tempore vina nocent.
Quin etiam accendas vitia inritesque vetando,
Temporibus si non adgrediare suis.
Ergo ubi visus eris nostra medicabilis arte,
Fac monitis fugias otia prima meis.
Haec, ut ames, faciunt; haec, quod fecere, tuentur;
Haec sunt iucundi causa cibusque mali.
Otia si tollas, periere Cupidinis arcus,
Contemptaeque iacent et sine luce faces.
Quam platanus vino gaudet, quam populus unda,
Et quam limosa canna palustris humo, 
Tam Venus otia amat; qui finem quaeris amoris,
Cedit amor rebus: res age, tutus eris.
Languor, et inmodici sub nullo vindice somni,
Aleaque, et multo tempora quassa mero
Eripiunt omnes animo sine vulnere nervos:
Adfluit incautis insidiosus Amor.
Desidiam puer ille sequi solet, odit agentes:
Da vacuae menti, quo teneatur, opus.
Sunt fora, sunt leges, sunt, quos tuearis, amici:
Vade per urbanae splendida castra togae.
Vel tu sanguinei iuvenalia munera Martis
Suspice: deliciae iam tibi terga dabunt.
Ecce, fugax Parthus, magni nova causa triumphi,
Iam videt in campis Caesaris arma suis:
Vince Cupidineas pariter Parthasque sagittas,
Et refer ad patrios bina tropaea deos.
Ut semel Aetola Venus est a cuspide laesa,
Mandat amatori bella gerenda suo.
Quaeritur, Aegisthus quare sit factus adulter?
In promptu causa est: desidiosus erat.
Pugnabant alii tardis apud Ilion armis:
Transtulerat vires Graecia tota suas.
Sive operam bellis vellet dare, nulla gerebat:
Sive foro, vacuum litibus Argos erat.
Quod potuit, ne nil illic ageretur, amavit.
Sic venit ille puer, sic puer ille manet. 
Rura quoque oblectant animos studiumque colendi:
Quaelibet huic curae cedere cura potest. 
Colla iube domitos oneri supponere tauros,
Sauciet ut duram vomer aduncus humum:
Obrue versata Cerialia semina terra,
Quae tibi cum multo faenore reddat ager.
Aspice curvatos pomorum pondere ramos,
Ut sua, quod peperit, vix ferat arbor onus;
Aspice labentes iucundo murmure rivos;
Aspice tondentes fertile gramen oves.
Ecce, petunt rupes praeruptaque saxa capellae:
Iam referent haedis ubera plena suis;
Pastor inaequali modulatur harundine carmen,
Nec desunt comites, sedula turba, canes;
Parte sonant alia silvae mugitibus altae,
Et queritur vitulum mater abesse suum.
Quid, cum suppositos fugiunt examina fumos,
Ut relevent dempti vimina curva favi?
Poma dat autumnus: formosa est messibus aestas:
Ver praebet flores: igne levatur hiems.
Temporibus certis maturam rusticus uvam
Deligit, et nudo sub pede musta fluunt;
Temporibus certis desectas alligat herbas,
Et tonsam raro pectine verrit humum.
Ipse potes riguis plantam deponere in hortis,
Ipse potes rivos ducere lenis aquae.
Venerit insitio; fac ramum ramus adoptet,
Stetque peregrinis arbor operta comis.
Cum semel haec animum coepit mulcere voluptas,
Debilibus pinnis inritus exit Amor.
Vel tu venandi studium cole: saepe recessit
Turpiter a Phoebi victa sorore Venus.
Nunc leporem pronum catulo sectare sagaci,
Nunc tua frondosis retia tende iugis, 
Aut pavidos terre varia formidine cervos,
Aut cadat adversa cuspide fossus aper.
Nocte fatigatum somnus, non cura puellae,
Excipit et pingui membra quiete levat.
Lenius est studium, studium tamen, alite capta
Aut lino aut calamis praemia parva sequi,
Vel, quae piscis edax avido male devoret ore,
Abdere sub parvis aera recurva cibis.
Aut his aut aliis, donec dediscis amare,
Ipse tibi furtim decipiendus eris. 
Tu tantum quamvis firmis retinebere vinclis,
I procul, et longas carpere perge vias;
Flebis, et occurret desertae nomen amicae,
Stabit et in media pes tibi saepe via:
Sed quanto minus ire voles, magis ire memento;
Perfer, et invitos currere coge pedes.
Nec pluvias opta, nec te peregrina morentur
Sabbata, nec damnis Allia nota suis.
Nec quot transieris et quot tibi, quaere, supersint
Milia; nec, maneas ut prope, finge moras:
Tempora nec numera, nec crebro respice Romam,
Sed fuge: tutus adhuc Parthus ab hoste fuga est.
Dura aliquis praecepta vocet mea; dura fatemur
Esse; sed ut valeas, multa dolenda feres.
Saepe bibi sucos, quamvis invitus, amaros
Aeger, et oranti mensa negata mihi.
Ut corpus redimas, ferrum patieris et ignes,
Arida nec sitiens ora levabis aqua: 
Ut valeas animo, quicquam tolerare negabis?
At pretium pars haec corpore maius habet.
Sed tamen est artis tristissima ianua nostrae,
Et labor est unus tempora prima pati.
Aspicis, ut prensos urant iuga prima iuvencos,
Et nova velocem cingula laedat equum?
Forsitan a laribus patriis exire pigebit:
Sed tamen exibis: deinde redire voles;
Nec te Lar patrius, sed amor revocabit amicae,
Praetendens culpae splendida verba tuae.
Cum semel exieris, centum solatia curae
Et rus et comites et via longa dabit.
Nec satis esse putes discedere; lentus abesto,
Dum perdat vires sitque sine igne cinis.
Quod nisi firmata properaris mente reverti,
Inferet arma tibi saeva rebellis Amor.
Quidquid et afueris, avidus sitiensque redibis,
Et spatium damno cesserit omne tuo. 
Viderit, Haemoniae siquis mala pabula terrae
Et magicas artes posse iuvare putat.
Ista veneficii vetus est via; noster Apollo
Innocuam sacro carmine monstrat opem.
Me duce non tumulo prodire iubebitur umbra,
Non anus infami carmine rumpet humum;
Non seges ex aliis alios transibit in agros,
Nec subito Phoebi pallidus orbis erit.
Ut solet, aequoreas ibit Tiberinus in undas:
Ut solet, in niveis Luna vehetur equis.
Nulla recantatas deponent pectora curas,
Nec fugiet vivo sulpure victus amor.
Quid te Phasiacae iuverunt gramina terrae,
Cum cuperes patria, Colchi, manere domo? 
Quid tibi profuerunt, Circe, Perseïdes herbae,
Cum sua Neritias abstulit aura rates?
Omnia fecisti, ne callidus hospes abiret:
Ille dedit certae lintea plena fugae.
Omnia fecisti, ne te ferus ureret ignis:
Longus in invito pectore sedit amor.
Vertere tu poteras homines in mille figuras,
Non poteras animi vertere iura tui.
Diceris his etiam, cum iam discedere vellet,
Dulichium verbis detinuisse ducem:
'Non ego, quod primo, memini, sperare solebam,
Iam precor, ut coniunx tu meus esse velis;
Et tamen, ut coniunx essem tua, digna videbar,
Quod dea, quod magni filia Solis eram.
Ne properes, oro; spatium pro munere posco:
Quid minus optari per mea vota potest?
Et freta mota vides, et debes illa timere:
Utilior velis postmodo ventus erit.
Quae tibi causa fugae? non hic nova Troia resurgit,
Non aliquis socios rursus ad arma vocat.
Hic amor et pax est, in qua male vulneror una,
Tutaque sub regno terra futura tuo est.'
Illa loquebatur, navem solvebat Ulixes:
Inrita cum velis verba tulere noti.
Ardet et adsuetas Circe decurrit ad artes,
Nec tamen est illis adtenuatus amor.
Ergo quisquis opem nostra tibi poscis ab arte,
Deme veneficiis carminibusque fidem.  
Si te causa potens domina retinebit in Urbe,
Accipe, consilium quod sit in Urbe meum.
Optimus ille sui vindex, laedentia pectus
Vincula qui rupit, dedoluitque semel.
Sed cui tantum animi est, illum mirabor et ipse,
Et dicam 'monitis non eget iste meis.'
Tu mihi, qui, quod amas, aegre dediscis amare,
Nec potes, et velles posse, docendus eris.
Saepe refer tecum sceleratae facta puellae,
Et pone ante oculos omnia damna tuos.
'Illud et illud habet, nec ea contenta rapina est:
Sub titulum nostros misit avara lares.
Sic mihi iuravit, sic me iurata fefellit,
Ante suas quotiens passa iacere fores!
Diligit ipsa alios, a me fastidit amari;
Institor, heu, noctes, quas mihi non dat, habet!'
Haec tibi per totos inacescant omnia sensus:
Haec refer, hinc odii semina quaere tui.
Atque utinam possis etiam facundus in illis
Esse! dole tantum, sponte disertus eris. 
Haeserat in quadam nuper mea cura puella:
Conveniens animo non erat illa meo:
Curabar propriis aeger Podalirius herbis,
Et, fateor, medicus turpiter aeger eram.
Profuit adsidue vitiis insistere amicae,
Idque mihi factum saepe salubre fuit.
'Quam mala' dicebam 'nostrae sunt crura puellae!'
Nec tamen, ut vere confiteamur, erant. 
'Brachia quam non sunt nostrae formosa puellae!'
Et tamen, ut vere confiteamur, erant.
'Quam brevis est!' nec erat; 'quam multum poscit amantem!'
Haec odio venit maxima causa meo.
Et mala sunt vicina bonis; errore sub illo
Pro vitio virtus crimina saepe tulit.
Qua potes, in peius dotes deflecte puellae,
Iudiciumque brevi limite falle tuum.
Turgida, si plena est, si fusca est, nigra vocetur:
In gracili macies crimen habere potest.
Et poterit dici petulans, quae rustica non est:
Et poterit dici rustica, siqua proba est.
Quin etiam, quacumque caret tua femina dote,
Hanc moveat, blandis usque precare sonis.
Exige uti cantet, siqua est sine voce puella:
Fac saltet, nescit siqua movere manum.
Barbara sermone est? fac tecum multa loquatur;
Non didicit chordas tangere? posce lyram.
Durius incedit? fac inambulet; omne papillae
Pectus habent? vitium fascia nulla tegat.
Si male dentata est, narra, quod rideat, illi;
Mollibus est oculis? quod fleat illa, refer.
Proderit et subito, cum se non finxerit ulli,
Ad dominam celeres mane tulisse gradus.
Auferimur cultu; gemmis auroque teguntur
Omnia; pars minima est ipsa puella sui.
Saepe ubi sit, quod ames, inter tam multa requiras;
Decipit hac oculos aegide dives Amor.
Improvisus ades, deprendes tutus inermem:
Infelix vitiis excidet illa suis.
Non tamen huic nimium praecepto credere tutum est:
Fallit enim multos forma sine arte decens. 
Tum quoque, compositis cum collinet ora venenis,
Ad dominae vultus (nec pudor obstet) eas.
Pyxidas invenies et rerum mille colores,
Et fluere in tepidos oesypa lapsa sinus.
Illa tuas redolent, Phineu, medicamina mensas:
Non semel hinc stomacho nausea facta meo est. 
Nunc tibi, quae medio veneris praestemus in usu,
Eloquar: ex omni est parte fugandus amor.
Multa quidem ex illis pudor est mihi dicere; sed tu
Ingenio verbis concipe plura meis.
Nuper enim nostros quidam carpsere libellos,
Quorum censura Musa proterva mea est.
Dummodo sic placeam, dum toto canter in orbe,
Quamlibet impugnent unus et alter opus.
Ingenium magni livor detractat Homeri:
Quisquis es, ex illo, Zoile, nomen habes.
Et tua sacrilegae laniarunt carmina linguae,
Pertulit huc victos quo duce Troia deos.
Summa petit livor; perflant altissima venti:
Summa petunt dextra fulmina missa Iovis.
At tu, quicumque es, quem nostra licentia laedit,
Si sapis, ad numeros exige quidque suos.
Fortia Maeonio gaudent pede bella referri;
Deliciis illic quis locus esse potest?
Grande sonant tragici; tragicos decet ira cothurnos:
Usibus e mediis soccus habendus erit.
Liber in adversos hostes stringatur iambus,
Seu celer, extremum seu trahat ille pedem. 
Blanda pharetratos Elegia cantet Amores,
Et levis arbitrio ludat amica suo.
Callimachi numeris non est dicendus Achilles,
Cydippe non est oris, Homere, tui.
Quis feret Andromaches peragentem Thaida partes?
Peccet, in Andromache Thaida quisquis agat.
Thais in arte mea est; lascivia libera nostra est;
Nil mihi cum vitta; Thais in arte mea est.
Si mea materiae respondet Musa iocosae,
Vicimus, et falsi criminis acta rea est.
Rumpere, Livor edax: magnum iam nomen habemus;
Maius erit, tantum quo pede coepit eat.
Sed nimium properas: vivam modo, plura dolebis;
Et capiunt animi carmina multa mei.
Nam iuvat et studium famae mihi crevit honore;
Principio clivi noster anhelat equus.
Tantum se nobis elegi debere fatentur,
Quantum Vergilio nobile debet epos.
Hactenus invidiae respondimus: attrahe lora
Fortius, et gyro curre, poeta, tuo.
Ergo ubi concubitus et opus iuvenale petetur,
Et prope promissae tempora noctis erunt,
Gaudia ne dominae, pleno si corpore sumes,
Te capiant, ineas quamlibet ante velim;
Quamlibet invenias, in qua tua prima voluptas
Desinat: a prima proxima segnis erit.
Sustentata venus gratissima; frigore soles,
Sole iuvant umbrae, grata fit unda siti. 
Et pudet, et dicam: venerem quoque iunge figura,
Qua minime iungi quamque decere putas.
Nec labor efficere est: rarae sibi vera fatentur,
Et nihil est, quod se dedecuisse putent. 
Tunc etiam iubeo totas aperire fenestras,
Turpiaque admisso membra notare die.
At simul ad metas venit finita voluptas,
Lassaque cum tota corpora mente iacent,
Dum piget, et malis nullam tetigisse puellam,
Tacturusque tibi non videare diu,
Tunc animo signa, quaecumque in corpore menda est,
Luminaque in vitiis illius usque tene.
Forsitan haec aliquis (nam sunt quoque) parva vocabit,
Sed, quae non prosunt singula, multa iuvant.
Parva necat morsu spatiosum vipera taurum:
A cane non magno saepe tenetur aper.
Tu tantum numero pugna, praeceptaque in unum
Contrahe: de multis grandis acervus erit.
Sed quoniam totidem mores totidemque figurae,
Non sunt iudiciis omnia danda meis.
Quo tua non possunt offendi pectora facto,
Forsitan hoc alio iudice crimen erit.
Ille quod obscenas in aperto corpore partes
Viderat, in cursu qui fuit, haesit amor:
Ille quod a Veneris rebus surgente puella
Vidit in inmundo signa pudenda toro.
Luditis, o siquos potuerunt ista movere:
Adflarant tepidae pectora vestra faces.
Adtrahat ille puer contentos fortius arcus:
Saucia maiorem turba petetis opem.
Quid, qui clam latuit reddente obscena puella,
Et vidit, quae mos ipse videre vetat?
Di melius, quam nos moneamus talia quemquam!
Ut prosint, non sunt expedienda tamen.  
Hortor et, ut pariter binas habeatis amicas
(Fortior est, plures siquis habere potest):
Secta bipertito cum mens discurrit utroque,
Alterius vires subtrahit alter amor.
Grandia per multos tenuantur flumina rivos,
Saevaque diducto stipite flamma perit.
Non satis una tenet ceratas ancora puppes,
Nec satis est liquidis unicus hamus aquis:
Qui sibi iam pridem solacia bina paravit,
Iam pridem summa victor in arce fuit.
At tibi, qui fueris dominae male creditus uni,
Nunc saltem novus est inveniendus amor.
Pasiphaës Minos in Procride perdidit ignes:
Cessit ab Idaea coniuge victa prior.
Amphilochi frater ne Phegida semper amaret,
Calliroë fecit parte recepta tori.
Et Parin Oenone summos tenuisset ad annos,
Si non Oebalia paelice laesa foret.
Coniugis Odrysio placuisset forma tyranno:
Sed melior clausae forma sororis erat.
Quid moror exemplis, quorum me turba fatigat?
Successore novo vincitur omnis amor.
Fortius e multis mater desiderat unum,
Quam quem flens clamat 'tu mihi solus eras.'
Ac ne forte putes nova me tibi condere iura
(Atque utinam inventi gloria nostra foret!),
Vidit ut Atrides (quid enim non ille videret,
Cuius in arbitrio Graecia tota fuit?)
Marte suo captam Chryseïda, victor amabat:
At senior stulte flebat ubique pater.
Quid lacrimas, odiose senex? bene convenit illis:
Officio natam laedis, inepte, tuo. 
Quam postquam reddi Calchas, ope tutus Achillis,
Iusserat, et patria est illa recepta domo,
'Est' ait Atrides 'illius proxima forma,
Et, si prima sinat syllaba, nomen idem:
Hanc mihi, si sapiat, per se concedat Achilles:
Si minus, imperium sentiat ille meum.
Quod siquis vestrum factum hoc incusat, Achivi,
Est aliquid valida sceptra tenere manu.
Nam si rex ego sum, nec mecum dormiat ulla,
In mea Thersites regna, licebit, eat.'
Dixit, et hanc habuit solacia magna prioris,
Et posita est cura cura repulsa nova.
Ergo adsume novas auctore Agamemnone flammas,
Ut tuus in bivio distineatur amor. 
Quaeris, ubi invenias? artes tu perlege nostras:
Plena puellarum iam tibi navis erit.
Quod siquid praecepta valent mea, siquid Apollo
Utile mortales perdocet ore meo,
Quamvis infelix media torreberis Aetna,
Frigidior glacie fac videare tuae:
Et sanum simula, ne, siquid forte dolebis,
Sentiat; et ride, cum tibi flendus eris.
Non ego te iubeo medias abrumpere curas:
Non sunt imperii tam fera iussa mei.
Quod non es, simula, positosque imitare furores:
Sic facies vere, quod meditatus eris.
Saepe ego, ne biberem, volui dormire videri:
Dum videor, somno lumina victa dedi:
Deceptum risi, qui se simularat amare,
In laqueos auceps decideratque suos. 
Intrat amor mentes usu, dediscitur usu:
Qui poterit sanum fingere, sanus erit.
Dixerit, ut venias: pacta tibi nocte venito;
Veneris, et fuerit ianua clausa: feres.
Nec dic blanditias, nec fac convicia posti,
Nec latus in duro limine pone tuum.
Postera lux aderit: careant tua verba querellis,
Et nulla in vultu signa dolentis habe.
Iam ponet fastus, cum te languere videbit:
Hoc etiam nostra munus ab arte feres.
Te quoque falle tamen, nec sit tibi finis amandi
Propositus: frenis saepe repugnat equus.
Utilitas lateat; quod non profitebere, fiet:
Quae nimis apparent retia, vitat avis.
Nec sibi tam placeat, nec te contemnere possit;
Sume animos, animis cedat ut illa tuis.
Ianua forte patet? quamvis revocabere, transi.
Est data nox? dubita nocte venire data.
Posse pati facile est, ubi, si patientia desit,
Protinus ex facili gaudia ferre licet.
Et quisquam praecepta potest mea dura vocare?
En, etiam partes conciliantis ago.
Nam quoniam variant animi, variabimus artes;
Mille mali species, mille salutis erunt.
Corpora vix ferro quaedam sanantur acuto:
Auxilium multis sucus et herba fuit.
Mollior es, neque abire potes, vinctusque teneris,
Et tua saevus Amor sub pede colla premit?
Desine luctari: referant tua carbasa venti,
Quaque vocant fluctus, hac tibi remus eat. 
Explenda est sitis ista tibi, quo perditus ardes;
Cedimus; e medio iam licet amne bibas:
Sed bibe plus etiam, quam quod praecordia poscunt,
Gutture fac pleno sumpta redundet aqua.
I, fruere usque tua, nullo prohibente, puella:
Illa tibi noctes auferat, illa dies.
Taedia quaere mali: faciunt et taedia finem.
Iam quoque, cum credes posse carere, mane,
Dum bene te cumules et copia tollat amorem,
Et fastidita non iuvet esse domo. 
Fit quoque longus amor, quem diffidentia nutrit:
Hunc tu si quaeres ponere, pone metum.
Qui timet, ut sua sit, ne quis sibi detrahat illam,
Ille Machaonia vix ope sanus erit.
Plus amat e natis mater plerumque duobus,
Pro cuius reditu, quod gerit arma, timet.
Est prope Collinam templum venerabile portam;
Inposuit templo nomina celsus Eryx:
Est illic Lethaeus Amor, qui pectora sanat,
Inque suas gelidam lampadas addit aquam.
Illic et iuvenes votis oblivia poscunt,
Et siqua est duro capta puella viro.
Is mihi sic dixit (dubito, verusne Cupido,
An somnus fuerit: sed puto, somnus erat)
'O qui sollicitos modo das, modo demis amores,
Adice praeceptis hoc quoque, Naso, tuis.
Ad mala quisque animum referat sua, ponet amorem;
Omnibus illa deus plusve minusve dedit. 
Qui Puteal Ianumque timet celeresque Kalendas,
Torqueat hunc aeris mutua summa sui;
Cui durus pater est, ut voto cetera cedant,
Huic pater ante oculos durus habendus erit;
Hic male dotata pauper cum coniuge vivit,
Uxorem fato credat obesse suo.
Est tibi rure bono generosae fertilis uvae
Vinea? ne nascens usta sit uva, time.
Ille habet in reditu navim: mare semper iniquum
Cogitet et damno litora foeda suo.
Filius hunc miles, te filia nubilis angat;
Et quis non causas mille doloris habet?
Ut posses odisse tuam, Pari, funera fratrum
Debueras oculis substituisse tuis.'
Plura loquebatur: placidum puerilis imago
Destituit somnum, si modo somnus erat.
Quid faciam? media navem Palinurus in unda
Deserit; ignotas cogor inire vias. 
Quisquis amas, loca sola nocent, loca sola caveto!
Quo fugis? in populo tutior esse potes.
Non tibi secretis (augent secreta furores)
Est opus: auxilio turba futura tibi est.
Tristis eris, si solus eris, dominaeque relictae
Ante oculos facies stabit, ut ipsa, tuos.
Tristior idcirco nox est quam tempora Phoebi;
Quae relevet luctus, turba sodalis abest.
Nec fuge conloquium, nec sit tibi ianua clausa,
Nec tenebris vultus flebilis abde tuos. 
Semper habe Pyladen aliquem, qui curet Oresten:
Hic quoque amicitiae non levis usus erit.
Quid, nisi secretae laeserunt Phyllida silvae?
Certa necis causa est: incomitata fuit.
Ibat, ut Edono referens trieterica Baccho
Ire solet fusis barbara turba comis,
Et modo, qua poterat, longum spectabat in aequor,
Nunc in harenosa lassa iacebat humo.
'Perfide Demophoon!' surdas clamabat ad undas,
Ruptaque singultu verba loquentis erant.
Limes erat tenuis longa subnubilus umbra,
Quo tulit illa suos ad mare saepe pedes.
Nona terebatur miserae via: 'viderit!' inquit,
Et spectat zonam pallida facta suam,
Aspicit et ramos; dubitat, refugitque quod audet
Et timet, et digitos ad sua colla refert.
Sithoni, tum certe vellem non sola fuisses:
Non flesset positis Phyllida silva comis.
Phyllidis exemplo nimium secreta timete,
Laese vir a domina, laesa puella viro. 
Praestiterat iuvenis quidquid mea Musa iubebat,
Inque suae portu paene salutis erat:
Reccidit, ut cupidos inter devenit amantes,
Et, quae condiderat, tela resumpsit Amor.
Siquis amas, nec vis, facito contagia vites;
Haec etiam pecori saepe nocere solent.
Dum spectant laesos oculi, laeduntur et ipsi,
Multaque corporibus transitione nocent.
In loca nonnumquam siccis arentia glebis
De prope currenti flumine manat aqua:
Manat amor tectus, si non ab amante recedas;
Turbaque in hoc omnes ingeniosa sumus. 
Alter item iam sanus erat; vicinia laesit:
Occursum dominae non tulit ille suae.
Vulnus in antiquum rediit male firma cicatrix,
Successumque artes non habuere meae.
Proximus a tectis ignis defenditur aegre;
Utile finitimis abstinuisse locis.
Nec quae ferre solet spatiantem porticus illam,
Te ferat, officium neve colatur idem.
Quid iuvat admonitu tepidam recalescere mentem?
Alter, si possis, orbis habendus erit.
Non facile esuriens posita retinebere mensa,
Et multam saliens incitat unda sitim.
Non facile est taurum visa retinere iuvenca,
Fortis equus visae semper adhinnit equae.
Haec ubi praestiteris, ut tandem litora tangas,
Non ipsam satis est deseruisse tibi.
Et soror et mater valeant et conscia nutrix,
Et quisquis dominae pars erit ulla tuae.
Nec veniat servus, nec flens ancillula fictum
Suppliciter dominae nomine dicat 'ave!'
Nec si scire voles, quid agat, tamen, illa, rogabis;
Perfer! erit lucro lingua retenta tuo.
Tu quoque, qui causam finiti reddis amoris,
Deque tua domina multa querenda refers,
Parce queri; melius sic ulciscere tacendo,
Ut desideriis effluat illa tuis.
Et malim taceas quam te desisse loquaris:
Qui nimium multis 'non amo' dicit, amat.
Sed meliore fide paulatim extinguitur ignis
Quam subito; lente desine, tutus eris.
Flumine perpetuo torrens solet altior ire:
Sed tamen haec brevis est, illa perennis aqua. 
Fallat, et in tenues evanidus exeat auras,
Perque gradus molles emoriatur amor. 
Sed modo dilectam scelus est odisse puellam:
Exitus ingeniis convenit iste feris.
Non curare sat est: odio qui finit amorem,
Aut amat, aut aegre desinet esse miser.
Turpe vir et mulier, iuncti modo, protinus hostes;
Non illas lites Appias ipsa probat.
Saepe reas faciunt, et amant; ubi nulla simultas
Incidit, admonitu liber aberrat amor.
Forte aderam iuveni; dominam lectica tenebat:
Horrebant saevis omnia verba minis.
Iamque vadaturus 'lectica prodeat' inquit;
Prodierat: visa coniuge mutus erat.
Et manus et manibus duplices cecidere tabellae,
Venit in amplexus, atque 'ita vincis' ait.
Tutius est aptumque magis discedere pace,
Nec petere a thalamis litigiosa fora.
Munera quae dederas, habeat sine lite, iubeto:
Esse solent magno damna minora bono.
Quod si vos aliquis casus conducet in unum,
Mente memor tota quae damus arma, tene.
Nunc opus est armis; hic, o fortissime, pugna:
Vincenda est telo Penthesilea tuo.
Nunc tibi rivalis, nunc durum limen amanti,
Nunc subeant mediis inrita verba deis.
Nec compone comas, quia sis venturus ad illam,
Nec toga sit laxo conspicienda sinu. 
Nulla sit, ut placeas alienae cura puellae;
Iam facito e multis una sit illa tibi.
Sed quid praecipue nostris conatibus obstet
Eloquar, exemplo quemque docente suo.
Desinimus tarde, quia nos speramus amari:
Dum sibi quisque placet, credula turba sumus.
At tu nec voces (quid enim fallacius illis?)
Crede, nec aeternos pondus habere deos.
Neve puellarum lacrimis moveare, caveto:
Ut flerent, oculos erudiere suos.
Artibus innumeris mens oppugnatur amantum,
Ut lapis aequoreis undique pulsus aquis.
Nec causas aperi, quare divortia malis:
Nec dic, quid doleas: clam tamen usque dole.
Nec peccata refer, ne diluat: ipse favebis,
Ut melior causa causa sit illa tua.
Qui silet, est firmus; qui dicit multa puellae
Probra, satisfieri postulat ille sibi. 
Non ego Dulichio furari more sagittas,
Nec raptas ausim tinguere in amne faces:
Nec nos purpureas pueri resecabimus alas,
Nec sacer arte mea laxior arcus erit.
Consilium est, quodcumque cano: parete canenti,
Tuque, favens coeptis, Phoebe saluber, ades.
Phoebus adest: sonuere lyrae, sonuere pharetrae;
Signa deum nosco per sua: Phoebus adest.
Confer Amyclaeis medicatum vellus aënis
Murice cum Tyrio; turpius illud erit:
Vos quoque formosis vestras conferte puellas;
Incipiet dominae quemque pudere suae: 
Utraque formosae Paridi potuere videri,
Sed sibi conlatam vicit utramque Venus.
Nec solam faciem, mores quoque confer et artes:
Tantum iudicio ne tuus obsit amor. 
Exiguum est, quod deinde canam; sed profuit illud
Exiguum multis: in quibus ipse fui.
Scripta cave relegas blandae servata puellae:
Constantes animos scripta relecta movent.
Omnia pone feros (pones invitus) in ignes,
Et dic 'ardoris sit rogus iste mei.'
Thestias absentem succendit stipite natum:
Tu timide flammae perfida verba dabis?
Si potes, et ceras remove: quid imagine muta
Carperis? hoc periit Laodamia modo.
Et loca saepe nocent; fugito loca conscia vestri
Concubitus; causas illa doloris habent.
'Hic fuit, hic cubuit; thalamo dormivimus illo:
Hic mihi lasciva gaudia nocte dedit.'
Admonitu refricatur amor, vulnusque novatum
Scinditur: infirmis culpa pusilla nocet.
Ut, paene extinctum cinerem si sulpure tangas,
Vivet et e minimo maximus ignis erit,
Sic, nisi vitaris quidquid renovabit amorem,
Flamma redardescet, quae modo nulla fuit.
Argolides cuperent fugisse Capherea puppes,
Teque, senex, luctus ignibus ulte tuos.
Praeterita cautus Niseïde navita gaudet:
Tu loca, quae nimium grata fuere, cave. 
Haec tibi sint Syrtes: haec Acroceraunia vita:
Hic vomit epotas dira Charybdis aquas.
Sunt quae non possunt aliquo cogente iuberi,
Saepe tamen casu facta iuvare solent.
Perdat opes Phaedra, parces, Neptune, nepoti,
Nec faciet pavidos taurus avitus equos.
Cnosida fecisses inopem, sapienter amasset:
Divitiis alitur luxuriosus amor.
Cur nemo est, Hecalen, nulla est, quae ceperit Iron?
Nempe quod alter egens, altera pauper erat.
Non habet, unde suum paupertas pascat amorem:
Non tamen hoc tanti est, pauper ut esse velis. 
At tanti tibi sit non indulgere theatris,
Dum bene de vacuo pectore cedat amor.
Enervant animos citharae lotosque lyraeque
Et vox et numeris brachia mota suis.
Illic adsidue ficti saltantur amantes:
Quod caveas, actor, quam iuvet, arte docet.
Eloquar invitus: teneros ne tange poetas!
Summoveo dotes impius ipse meas.
Callimachum fugito: non est inimicus Amori:
Et cum Callimacho tu quoque, Coë, noces.
Me certe Sappho meliorem fecit amicae,
Nec rigidos mores Teïa Musa dedit.
Carmina quis potuit tuto legisse Tibulli,
Vel tua, cuius opus Cynthia sola fuit? 
Quis poterit lecto durus discedere Gallo?
Et mea nescio quid carmina tale sonant.
Quod nisi dux operis vatem frustratur Apollo,
Aemulus est nostri maxima causa mali:
At tu rivalem noli tibi fingere quemquam,
Inque suo solam crede iacere toro.
Acrius Hermionen ideo dilexit Orestes,
Esse quod alterius coeperat illa viri.
Quid, Menelae, doles? ibas sine coniuge Creten,
Et poteras nupta lentus abesse tua.
Ut Paris hanc rapuit, nunc demum uxore carere
Non potes: alterius crevit amore tuus.
Hoc et in abducta Briseide flebat Achilles,
Illam Plisthenio gaudia ferre viro;
Nec frustra flebat, mihi credite: fecit Atrides,
Quod si non faceret, turpiter esset iners.
Certe ego fecissem, nec sum sapientior illo:
Invidiae fructus maximus ille fuit.
Nam sibi quod numquam tactam Briseida iurat
Per sceptrum, sceptrum non putat esse deos. 
Di faciant, possis dominae transire relictae
Limina, proposito sufficiantque pedes.
Et poteris; modo velle tene: nunc fortiter ire,
Nunc opus est celeri subdere calcar equo.
Illo Lotophagos, illo Sirenas in antro
Esse puta; remis adice vela tuis.
Hunc quoque, quo quondam nimium rivale dolebas,
Vellem desineres hostis habere loco. 
At certe, quamvis odio remanente, saluta;
Oscula cum poteris iam dare, sanus eris.
Ecce, cibos etiam, medicinae fungar ut omni
Munere, quos fugias quosque sequare, dabo.
Daunius, an Libycis bulbus tibi missus ab oris,
An veniat Megaris, noxius omnis erit.
Nec minus erucas aptum vitare salaces,
Et quicquid Veneri corpora nostra parat.
Utilius sumas acuentes lumina rutas,
Et quidquid Veneri corpora nostra negat.
Quid tibi praecipiam de Bacchi munere, quaeris?
Spe brevius monitis expediere meis.
Vina parant animum Veneri, nisi plurima sumas
Et stupeant multo corda sepulta mero.
Nutritur vento, vento restinguitur ignis:
Lenis alit flammas, grandior aura necat.
Aut nulla ebrietas, aut tanta sit, ut tibi curas
Eripiat; siqua est inter utrumque, nocet.
Hoc opus exegi: fessae date serta carinae;
Contigimus portus, quo mihi cursus erat.
Postmodo reddetis sacro pia vota poetae,
Carmine sanati femina virque meo."
33,Persius,sati_1,"O curas hominum, o quantum est in rebus inane!
quis leget haec?
min tu istud ais? nemo hercule.
nemo?
vel duo vel nemo.
turpe et miserabile!
quare?
ne mihi Polydamas et Troiades Labeonem praetulerint? nugae. non, si quid turbida Roma  elevet, accedas examenque improbum in illa castiges trutina, nec te quaesiveris extra, nam Romae  quis non—ali, si fas dicere—sed fas tunc cum ad canitiem et nostrum istud vivere  triste aspexi ac nucibus facimus quaecumque relictis,  cum sapimus patruos; tunc tunc ignoscite; (nolo: quid faciam? sed sum petulanti splene) cachinno.
Scribimus inclusi, numeros ille, hic pede liber, grande aliquid, quod pulmo animae praelargus anhelet. scilicet haec populo pexusque togaque recenti  et natalicia tandem cum sardonyche albus sede leges celsa, liquido cum plasmate guttur mobile conlueris, patranti fractus ocello. tunc neque more probo videas nec voce serena ingentis trepidare Titos, cum carmina lumbum  intrant et tremulo scalpuntur ubi intima versu, tun, vetule, auriculis alienis colligis escas, auriculis,  quibus et dicas cute perditus ohe
?
quo didicisse, nisi hoc fermentum et quae semel intus innata est rupto iecore exierit caprificus?  en pallor seniumque!
o mores, usque adeone scire tuum nihil est, nisi te scire hoc sciat alter?
at pulchrum est digito monstrari et dicier hic est
; ten cirratorum centum dictata fuisse pro nihilo pendes?
ecce inter pocula quaerunt     Romulidae saturi, quid dia poemata narrent; hic aliquis, cui circum umeros hyacinthina laena est, rancidulum quiddam balba de nare locutus Phyllidas, Hypsipylas, vatum et plorabile siquid, eliquat ac tenero subplantat verba palato.  adsensere viri: nunc non cinis ille poetae felix? non levior cippus nunc inprimit ossa? laudant convivae: nunc non e manibus illis, nunc non e tumulo fortunataque favilla nascentur violae?
rides,
ait, et nimis uncis  naribus indulges, an erit qui velle recuset os populi meruisse et cedro digna locutus linquere nec scombros metuentia carmina nec tus?
Quisquis es, o modo quem ex adverso dicere feci, non ego cum scribo, si forte quid aptius exit,  quando haec rara avis est, si quid tamen aptius exit, laudari metuam; neque enim mihi cornea fibra est. sed recti finemque extremumque esse recuso euge
tuum et belle.
nam belle
hoc excute totum: quid non intus habet? non hic est Ilias Atti  ebria veratro? non siqua elegidia crudi dictarunt proceres? non quidquid denique lectis scribitur in citreis? calidum scis ponere sumen, scis comitem horridulum trita donare lacerna,          et verum
inquis amo, verum mihi dicite de me.
qui pote? vis dicam? nugaris, cum tibi, calve, pinguis aqualiculus propenso  sesquipede extet. o Iane, a tergo quem nulla ciconia pinsit, nec manus auriculas imitari mobilis albas, nec linguae quantum sitiat canis Apula tantum!   vos, o patricius sanguis, quos vivere fas est occipiti caeco, posticae occurrite sannae. quis populi sermo est?
quis enim, nisi carmina molli nunc demum numero fluere, ut per leve severos effundat iunctura ungues? scit tendere versum  non secus ac si oculo rubricam derigat uno. sive opus in mores, in luxum, in prandia regum dicere, res grandes nostro dat Musa poetae.
ecce modo heroas sensus adferre videmus   nugari solitos graece, nec ponere lucum  artifices nec rus saturum laudare, ubi corbes et focus et porci et fumosa Palilia faeno, unde Remus sulcoque terens dentalia, Quinti.        cum  trepida ante boves dictatorem induit uxor et tua aratra domum lictor tulit: euge poeta!  est nunc Brisaei quem venosus liber Acci, sunt quos Pacuviusque et verrucosa moretur Antiopa, aerumnis cor luctificabile fulta. hos pueris monitus patres infundere lippos cum videas, quaerisne unde haec sartago loquendi  venerit in linguas, unde istud dedecus, in quo trossulus exultat tibi per subsellia levis?
Nilne pudet capiti non posse pericula cano pellere, quin tepidum hoc optes audire decenter?
fur es,
ait Pedio. Pedius quid? crimina vasis  librat in antithetis, doctas posuisse figuras laudatur: bellum hoc.
hoc bellum? an, Romule, ceves? men moveat? quippe et, cantet si naufragus, assem protulerim? cantas, cum fracta te in trabe pictum ex umero portes? verum, nec nocte paratum,  plorabit qui me volet incurvasse querella.
Sed numeris decor est et iunctura addita crudis.    claudere sic versum didicit Berecyntia Attis
et qui caeruleum dirimebat Nerea delphin
; sic costam longo subduximus Appennino.
arma virum! nonne hoc spumosum et cortice pingui, ut ramale vetus vegrandi subere coctum? quidnam igitur tenerum et laxa cervice legendum?
torva Mimalloneis implerunt cornua bombis,
et raptum vitulo caput ablatura superbo  Bassaris,
et lyncem Maenas flexura corymbis euhion ingeminat, reparabilis adsonat echo!
haec fierent, si testiculi vena ulla paterni viveret in nobis? summa delumbe saliva hoc natat in labris, et in udo est Maenas et Attis,  nec pluteum caedit nec demorsos sapit unguis.
Sed quid opus teneras mordaci radere vero auriculas? vide sis ne maiorum tibi forte limina frigescant: sonat hic de nare canina littera.
per me equidem sint omnia protinus alba;  nil moror: euge! omnes, omnes bene, mirae eritis res!       hoc iuvat? hic
inquis veto quisquam faxit oletum. pinge duos anguis: pueri, sacer est locus, extra meite: discedo.
secuit Lucilius urbem, te Lupe, te Muci, et genuinum fregit in illis;  omne vafer vitium ridenti Flaccus amico tangit et admissus circum praecordia ludit, callidus excusso populum suspendere naso: men  muttire nefas? nec clam? nec cum scrobe? nusquam? hic tamen infodiam. vidi, vidi ipse, lihelle:  auriculas asini quis non habet? hoc ego opertum, hoc ridere meum, tam nil, nulla tibi vendo Iliade. audaci quicumque adflate Cratino iratum Eupolidem praegrandi cum sene palles, aspice et haec, si forte aliquid decoctius audis.  inde vaporata lector mihi ferveat aure, non hic qui in crepidas Graiorum ludere gestit sordidus et lusco qui possit dicere lusce
sese  aliquem credens, Italo quod honore supinus fregerit heminas Arrcti aedilis iniquas,      nec qui abaco numeros et secto in pulvere metas scit risisse vafer, multum gaudere paratus, si cynico barbam petulans nonaria vellat. his mane edictum, post prandia Calliroen do."
34,Phaedrus,fables_1,"Aesopus auctor quam materiam repperit, 
Hanc ego polivi versibus senariis. 
Duplex libelli dos est: quod risum movet 
Et quod prudenti vitam consilio monet. 
Calumniari si quis autem voluerit, 
Quod arbores loquantur, non tantum ferae, 
Fictis iocari nos meminerit fabulis. 
Ad rivum eundem lupus et agnus venerant 
Siti compulsi; superior stabat lupus 
Longeque inferior agnus. Tunc fauce improba  
Latro incitatus iurgii causam intulit. 
Cur, inquit, turbulentam fecisti mihi 
Aquam bibenti? Laniger contra timens: 
Qui possum, quaeso, facere, quod quereris, lupe? 
A te decurrit ad meos haustus liquor. 
Repulsus ille veritatis viribus: 
Ante hos sex menses male, ait, dixisti mihi. 
Respondit agnus: Equidem natus non eram. 
Pater hercle tuus, ille inquit, male dixit mihi. 
Atque ita correptum lacerat iniusta nece. 
Haec propter illos scripta est homines fabula, 
Qui fictis causis innocentes opprimunt. 
Athenae cum florerent aequis legibus, 
Procax libertas civitatem miscuit 
Frenumque solvit pristinum licentia. 
Hic conspiratis factionum partibus 
Arcem tyrannus occupat Pisistratus. 
Cum tristem servitutem flerent Attici, 
(Non quia crudelis ille, sed quoniam gravis 
Omnino insuetis), onus et coepissent queri, 
Aesopus talem tum fabellam rettulit.  
Ranae vagantes liberis paludibus 
Clamore magno regem petiere a Iove, 
Qui dissolutos mores vi compesceret. 
Pater deorum risit atque illis dedit 
Parvum tigillum, missum quod subito vadi 
Motu sonoque terruit pavidum genus. 
Hoc mersum limo cum iaceret diutius, 
Forte una tacite profert e stagno caput 
Et explorato rege cunctas evocat. 
Illae timore posito certatim adnatant 
Lignumque supera turba petulans insilit. 
Quod cum inquinassent omni contumelia, 
Alium rogantes regem misere ad Iovem, 
Inutilis quoniam esset qui fuerat datus. 
Tum misit illis hydrum, qui dente aspero 
Corripere coepit singulas. Frustra necem 
Fugitant inertes, vocem praecludit metus. 
Furtim igitur dant Mercurio mandata ad Iovem, 
Afflictis ut succurrat. Tunc contra deus: 
Quia noluistis vestrum ferre inquit bonum, 
Malum perferte. — Vos quoque, o cives, ait,
Hoc sustinete, maius ne veniat malum. 
Ne gloriari libeat alienis bonis 
Suoque potius habitu vitam degere, 
Aesopus nobis hoc exemplum prodidit.  
Tumens inani graculus superbia, 
Pennas pavoni quae deciderant sustulit 
Seque exornavit. Deinde contemnens suos 
Se inmiscuit pavonum formoso gregi. 
Illi inpudenti pennas eripiunt avi 
Fugantque rostris. Male mulcatus graculus 
Redire maerens coepit ad proprium genus; 
A quo repulsus tristem sustinuit notam. 
Tum quidam ex illis, quos prius despexerat: 
Contentus nostris si fuisses sedibus 
Et quod natura dederat voluisses pati, 
Nec illam expertus esses contumeliam 
Nec hanc repulsam tua sentiret calamitas. 
Amittit merito proprium qui alienum adpetit. 
Canis per flumen carnem cum ferret natans, 
Lympharum in speculo vidit simulacrum suum, 
Aliamque praedam ab altero ferri putans 
Eripere voluit; verum decepta aviditas 
Et quem tenebat ore dimisit cibum, 
Nec quem petebat potuit adeo adtingere. 
Numquam est fidelis cum potente societas: 
Testatur haec fabella propositum meum. 
Vacca et capella et patiens ovis iniuriae 
Socii fuere cum leone in saltibus. 
Hi cum cepissent cervum vasti corporis, 
Sic est locutus, partibus factis, leo: 
Ego primam tollo, †nominor quia leo; 
Secundam, quia sum fortis, tribuetis mihi; 
Tum, quia plus valeo, me sequetur tertia; 
Malo afficietur si quis quartam tetigerit. 
Sic totam praedam sola improbitas abstulit. 
Vicini furis celebres vidit nuptias 
Aesopus et continuo narrare incipit: 
Uxorem quondam Sol cum vellet ducere,  
Clamorem ranae sustulere ad sidera. 
Convicio permotus quaerit Iuppiter 
Causam querelae. Quaedam tum stagni incola: 
Nunc inquit omnes unus exurit lacus 
Cogitque miseras arida sede emori. 
Quidnam futurum est, si crearit liberos? 
Personam tragicam forte vulpes viderat: 
O quanta species, inquit, cerebrum non habet! 
Hoc illis dictum est, quibus honorem et gloriam 
Fortuna tribuit, sensum communem abstulit. 
Qui pretium meriti ab improbis desiderat, 
Bis peccat: primum quoniam indignos adiuvat; 
Impune abire deinde quia iam non potest. 
Os devoratum fauce cum haereret lupi, 
Magno dolore victus coepit singulos 
Illicere pretio, ut illud extraherent malum. 
Tandem persuasa est iure iurando gruis, 
Gulaeque credens colli longitudinem,  
Periculosam fecit medicinam lupo. 
Pro quo cum pactum flagitaret praemium: 
Ingrata es inquit ore quae nostro caput 
Incolume abstuleris et mercedem postules. 
Sibi non cavere et aliis consilium dare 
Stultum esse paucis ostendemus versibus. 
Oppressum ab aquila, fletus edentem graves, 
Leporem obiurgabat passer: Ubi pernicitas 
Nota inquit illa est? Quid ita cessarunt pedes? 
Dum loquitur, ipsum accipiter necopinum rapit 
Questuque vano clamitantem interficit. 
Lepus semianimus mortis in solacio: 
Qui modo securus nostra irridebas mala, 
Simili querela fata deploras tua. 
Quicumque turpi fraude semel innotuit, 
Etiam si verum dicit, amittit fidem. 
Hoc attestatur brevis Aesopi fabula.  
Lupus arguebat vulpem furti crimine; 
Negabat illa se esse culpae proximam. 
Tunc iudex inter illos sedit simius. 
Uterque causam cum perorassent suam, 
Dixisse fertur simius sententiam: 
Tu non videris perdidisse quod petis; 
Te credo surripuisse quod pulchre negas. 
Virtutis expers, verbis iactans gloriam, 
Ignotos fallit, notis est derisui. 
Venari asello comite cum vellet leo, 
Contexit illum frutice et admonuit simul, 
Ut insueta voce terreret feras, 
Fugientes ipse exciperet. Hic auritulus 
Clamorem subito totis tollit viribus 
Novoque turbat bestias miraculo. 
Quae dum paventes exitus notos petunt, 
Leonis affliguntur horrendo impetu. 
Qui postquam caede fessus est, asinum evocat 
Iubetque vocem premere. Tunc ille insolens:  
Qualis videtur opera tibi vocis meae? 
Insignis inquit sic ut, nisi nossem tuum 
Animum genusque, simili fugissem metu. 
Laudatis utiliora quae contempseris 
Saepe inveniri haec asserit narratio.
Ad fontem cervus, cum bibisset, restitit 
Et in liquore vidit effigiem suam. 
Ibi dum ramosa mirans laudat cornua 
Crurumque nimiam tenuitatem vituperat, 
Venantum subito vocibus conterritus 
Per campum fugere coepit et cursu levi 
Canes elusit. Silva tum excepit ferum, 
In qua retentis impeditus cornibus 
Lacerari coepit morsibus saevis canum. 
Tunc moriens edidisse vocem hanc dicitur: 
O me infelicem! qui nunc demum intellego 
Utilia mihi quam fuerint quae despexeram, 
Et quae laudaram quantum luctus habuerint. 
Qui se laudari gaudet verbis subdolis, 
Fere dat poenas turpi paenitentia. 
Cum de fenestra corvus raptum caseum 
Comesse vellet, celsa residens arbore, 
Vulpes hunc vidit, deinde sic coepit loqui: 
O qui tuarum, corve, pennarum est nitor! 
Quantum decoris corpore et vultu geris! 
Si vocem haberes, nulla prior ales foret. 
At ille stultus, dum vult vocem ostendere, 
Emisit ore caseum, quem celeriter 
Dolosa vulpes avidis rapuit dentibus. 
Tunc demum ingemuit corvi deceptus stupor. 
[Hac re probatur quantum ingenium valet; 
Virtute semper praevalet sapientia.] 
Malus cum sutor inopia deperditus 
Medicinam ignoto facere coepisset loco 
Et venditaret falso antidotum nomine, 
Verbosis acquisivit sibi famam strophis. 
Hic cum iaceret morbo confectus gravi 
Rex urbis, eius experiendi gratia 
Scyphum poposcit: fusa dein simulans aqua 
Miscere illius antidoto se toxicum, 
Ebibere iussit ipsum posito praemio. 
Timore mortis ille tum confessus est 
Non artis ulla medicum se prudentia, 
Verum stupore vulgi factum nobilem. 
Rex advocata contione haec addidit: 
Quantae putatis esse vos dementiae, 
Qui capita vestra non dubitatis credere, 
Cui calceandos nemo commisit pedes? 
Hoc pertinere vere ad illos dixerim, 
Quorum stultitia quaestus impudentiae est. 
In principatu commutando saepius 
Nil praeter domini mores mutant pauperes. 
Id esse verum parva haec fabella indicat. 
Asellum in prato timidus pascebat senex. 
Is hostium clamore subito territus 
Suadebat asino fugere, ne possent capi. 
At ille lentus: Quaeso, num binas mihi 
Clitellas impositurum victorem putas? 
Senex negavit. Ergo quid refert mea 
Cui serviam clitellas cum portem meas? 
Fraudator homines cum advocat sponsum improbos, 
Non rem expedire, sed mala videre expetit. 
Ovem rogabat cervus modium tritici 
Lupo sponsore. At illa praemetuens dolum: 
Rapere atque abire semper assuevit lupus, 
Tu de conspectu fugere veloci impetu; 
Ubi vos requiram cum dies advenerit? 
Ovis, canis, et lupus.
Solent mendaces luere poenas malefici. 
Calumniator ab ove cum peteret canis, 
Quem commendasse panem se contenderet, 
Lupus citatus testis non unum modo 
Deberi dixit, verum affirmavit decem. 
Ovis damnata falso testimonio 
Quod non debebat solvit. Post paucos dies 
Bidens iacentem in fovea conspexit lupum: 
Haec inquit merces fraudis a superis datur. 
Nemo libenter recolit qui laesit locum. 
Instante partu mulier actis mensibus 
Humi iacebat flebilis gemitus ciens. 
Vir est hortatus, corpus lecto reciperet,  
Onus naturae melius quo deponeret. 
Minime, inquit, illo posse confido loco 
Malum finiri, quo conceptum est initio. 
Habent insidias hominis blanditiae mali: 
Quas ut vitemus versus subiecti monent. 
Canis parturiens cum rogasset alteram, 
Ut fetum in eius tugurio deponeret, 
Facile impetravit: dein reposcenti locum 
Preces admovit, tempus exorans breve, 
Dum firmiores posset catulos ducere. 
Hoc quoque consumpto flagitari validius 
Cubile coepit. Si mihi et turbae meae 
Par inquit esse potueris, cedam loco. 
Stultum consilium non modo effectu caret, 
Sed ad perniciem quoque mortalis devocat. 
Corium depressum in fluvio viderunt canes. 
Id ut comesse extractum possent facilius, 
Aquam coepere ebibere: sed rupti prius 
Periere quam quod petierant contingerent. 
Quicumque amisit dignitatem pristinam, 
Ignavis etiam iocus est in casu gravi. 
Defectus annis et desertus viribus 
Leo cum iaceret spiritum extremum trahens, 
Aper fulmineis venit ad eum dentibus 
Et vindicavit ictu veterem iniuriam. 
Infestis taurus mox confodit cornibus 
Hostile corpus. Asinus, ut vidit ferum 
Impune laedi, calcibus frontem extudit. 
At ille exspirans: Fortis indigne tuli  
Mihi insultare: te, naturae dedecus, 
Quod ferre certe cogor bis videor mori. 
Mustela ab homine prensa cum instantem necem 
Effugere vellet: Parce, quaeso inquit mihi, 
Quae tibi molestis muribus purgo domum. 
Respondit ille: Faceres si causa mea, 
Gratum esset et dedissem veniam supplici. 
Nunc quia laboras ut fruaris reliquiis, 
Quas sunt rosuri, simul et ipsos devores, 
Noli imputare vanum beneficium mihi. 
Atque ita locutus improbam leto dedit. 
Hoc in se dictum debent illi agnoscere, 
Quorum privata servit utilitas sibi, 
Et meritum inane iactant imprudentibus. 
Repente liberalis stultis gratus est, 
Verum peritis irritos tendit dolos.  
Nocturnus cum fur panem misisset cani, 
Obiecto temptans an cibo posset capi: 
Heus inquit linguam vis meam praecludere, 
Ne latrem pro re domini? Multum falleris. 
Namque ista subita me iubet benignitas 
Vigilare, facias ne mea culpa lucrum. 
Inops, potentem dum vult imitari, perit. 
In prato quondam rana conspexit bovem 
Et tacta invidia tantae magnitudinis 
Rugosam inflavit pellem: tum natos suos 
Interrogavit, an bove esset latior. 
Illi negarunt. Rursus intendit cutem 
Maiore nisu et simili quaesivit modo, 
Quis maior esset. Illi dixerunt bovem. 
Novissime indignata dum vult validius 
Inflare sese, rupto iacuit corpore. 
Consilia qui dant prava cautis hominibus, 
Et perdunt operam et deridentur turpiter. 
Canes currentes bibere in Nilo flumine,  
A corcodilis ne rapiantur, traditum est. 
Igitur cum currens bibere coepisset canis, 
Sic corcodilus: Quamlibet lambe otio; 
Noli vereri. At ille: Facerem mehercule, 
Nisi esse scirem carnis te cupidum meae. 
Nulli nocendum: si quis vero laeserit, 
Multandum simili iure fabella admonet. 
Vulpes ad cenam dicitur ciconiam 
Prior invitasse et illi in patina liquidam 
Posuisse sorbitionem, quam nullo modo 
Gustare esuriens potuerit ciconia. 
Quae vulpem cum revocasset, intrito cibo 
Plenam lagonam posuit: huic rostrum inserens 
Satiatur ipsa et torquet convivam fame. 
Quae cum lagonae collum frustra lamberet, 
Peregrinam sic locutam volucrem accepimus: 
Sua quisque exempla debet aequo animo pati. 
[Haec res avaris esse conveniens potest 
Et qui humiles nati dici locupletes student.]
Humana effodiens ossa thesaurum canis 
Invenit, et violarat quia Manes deos, 
Iniecta est illi divitiarum cupiditas, 
Poenas ut sanctae Religioni penderet. 
Itaque, aurum dum custodit oblitus cibi, 
Fame est consumptus; quem stans vulturius super 
Fertur locutus: O canis, merito iaces, 
Qui concupisti subito regales opes, 
Trivio conceptus, educatus stercore. 
Quamvis sublimes debent humiles metuere, 
Vindicta docili quia patet sollertiae. 
Vulpinos catulos aquila quondam sustulit 
Nidoque posuit pullis, escam ut carperent. 
Hanc persecuta mater orare incipit, 
Ne tantum miserae luctum importaret sibi. 
Contempsit illa, tuta quippe ipso loco. 
Vulpes ab ara rapuit ardentem facem  
Totamque flammis arborem circumdedit, 
Hosti dolorem damno miscens sanguinis. 
Aquila ut periclo mortis eriperet suos 
Incolumes natos supplex vulpi tradidit. 
Plerumque stulti risum dum captant levem, 
Gravi destringunt alios contumelia 
Et sibi nocivum concitant periculum. 
Asellus apro cum fuisset obvius: 
Salve inquit frater. Ille indignans repudiat 
Officium et quaerit, cur sic mentiri velit. 
Asinus demisso pene: Similem si negas 
Tibi me esse, certe simile est hoc rostro tuo. 
Aper, cum vellet facere generosum impetum, 
Repressit iram et: Facilis vindicta est mihi, 
Sed inquinari nolo ignavo sanguine. 
Humiles laborant ubi potentes dissident. 
Rana in palude pugnam taurorum intuens: 
Heu quanta nobis instat pernicies! ait. 
Interrogata ab alia cur hoc diceret, 
De principatu cum illi certarent gregis  
Longeque ab ipsis degerent vitam boves: 
Est statio separata ac diversum genus; 
Expulsus regno nemoris qui profugerit, 
Paludis in secreta veniet latibula 
Et proculcatas obteret duro pede. 
Ita caput ad nostrum furor illorum pertinet. 
Qui se committit homini tutandum improbo, 
Auxilia dum requirit, exitium invenit. 
Columbae saepe cum fugissent miluum 
Et celeritate pennae vitassent necem, 
Consilium raptor vertit ad fallaciam 
Et genus inerme tali decepit dolo: 
Quare sollicitum potius aevum ducitis, 
Quam regem me creatis icto foedere, 
Qui vos ab omni tutas praestem iniuria? 
Illae credentes tradunt sese miluo; 
Qui regnum adeptus coepit vesci singulas 
Et exercere imperium saevis unguibus. 
Tunc de reliquis una: Merito plectimur."
35,Lucan,phars_7,"Segnior Oceano, quam lex aeterna vocabat,
Luctificus Titan numquam magis aethera contra
Egit equos, currumque, polo rapiente, retorsit:
Defectusque pati voluit, raptaeque labores
Lucis: et adtraxit nubes, non pabula flammis,
Sed ne Thessalico purus luceret in orbe.
At nox, felicis Magno pars ultima vitae,
Sollicitos vana decepit imagine somnos
Nam Pompeiani visus sibi sede theatri
Innumeram effigiem Romanae cernere plebis,
Adtollique suum laetis ad sidera nomen
Vocibus, et plausu cuneos certare sonantes.
Qualis erat populi facies clamorque faventis,
Olim cum iuvenis primique aetate triumphi
Post domitas gentes, quas torrens ambit Iberus,
Et quaecumque fugax Sertorius impulit arma,
Vespere pacato, pura venerabilis aeque
Quam currus ornante toga, plaudente senatu,
Sedit adhuc Romanus eques. Seu fine bonorum
Anxia venturis ad tempora laeta refugit,
Sive per ambages solitas contraria visis
Vaticinata quies, magni tulit omina planctus.
Seu vetito patrias ultra tibi cernere sedes,
Sic Romam Fortuna dedit. Ne rumpite somnos,
Castrorum vigiles; nullas tuba verberet aura
Crastina dira quies, et imagine moesta diurna
Undique funestas acies feret, undique bellum.
Unde pares somnos populi, noctemque beatam?
O felix, si te vel sic tua Roma videret.
Donassent utinam superi patriaeque tibique
Unum, Magne, diem, quo  fati certus uterque
Extremum tanti fructum  caperetis amoris.
Tu velut Ausonia vadis moriturus in urbe;
Illa, rati semper de te sibi conscia voti,
Hoc scelus haud umquam fatis haerere putavit,
Sic se dilecti tumulum quoque perdere Magni.
Te mixto flesset luctu iuvenisque senexque,
Iniussusque puer: lacerasset, crine soluto,
Pectora femineum, ceu Bruti funere, vulgus.
Nunc quoque, tela licet paveant victoris iniqui,
Nuntiet ipse licet Caesar tua funera, flebunt:
Sed dum tura ferunt, dum laurea serta Tonanti
O miseri, quorum gemitus edere dolorem,
Qui te non pleno pariter planxere theatro!
Vicerat astra iubar, cum mixto murmure turba
Castrorum fremuit, fatisque trahentibus orbem,
Signa petit pugnae. Miseri pars maxima vulgi,
Non totum visura diem, tentoria circum
Ipsa ducis queritur, magnoque accensa tumultu
Mortis vicinae properantes admovet horas.
Dira subit rabies: sua quisque ac publica fata
Praecipitare cupit: segnis pavidusque vocatur,
Ac nimium patiens soceri Pompeius, et orbis
Indulgens regno, qui tot simul undique gentes
Iuris habere sui vellet, pacemque timeret.
Nec non et reges populique queruntur Eoi
Bella trahi, patriaque procul tellure teneri
Hoc placet, o superi, cum vobis vertere cuncta
Propositum, nostris erroribus addere crimen?
Cladibus irruimus, nocituraque poscimus arma:
In Pompeianis votum est Pharsalia castris.
Cunctorum voces Romani maximus auctor
Tullius eloquii, cuius sub iure togaque
Pacificas saevus tremuit Catilina secures,
Pertulit, iratus bellis, cum rostra forumque
Optaret, passus tam longa silentia miles.
Addidit invalidae robur facundia caussae:
Hoc pro tot meritis solum te, Magne, precatur,
Uti se Fortuna velis: proceresque tuorum
Castrorum, regesque tui cum supplice mundo
Adfusi, vinci socerum patiare, rogamus.
Humano generi tam   longo tempore bellum
Caesar erit?  Merito, Pompeium vincere lente,
Gentibus indignum est a transcurrente subactis.
Quo tibi fervor abit? aut quo fiducia fati?
De superis, ingrate, times? caussamque senatus
Credere dis dubitas?  Ipsae tua signa revellent,
Prosilientque acies. Pudeat vicisse coactum.
Si duce te iusso, si nobis bella geruntur,
Sit iuris, quocumque velint concurrere campo.
Quid mundi gladios a sanguine Caesaris arces?
Vibrant tela manus: vix signa morantia quisquam
Exspectat: propera, ne te tua classica linquant.
Scire senatus avet, miles te, Magne, sequatur,
An comes. Ingemuit rector, sensitque deorum
Esse dolos, et fata suae contraria menti. 
Si placet hoc, inquit, cunctis, si milite Magno,
Non duce, tempus eget, nil ultra fata morabor.
Involvat populos una Fortuna ruina,
Sitque hominum magnae lux ista novissima parti.
Testor, Roma, tamen: Magnum, quo cuncta perirent,
Accepisse diem. Potuit tibi vulnere nullo
Stare labor belli: potuit sine caede subactum,
Captivumque ducem violatae tradere paci.
Quis furor, o caeci, scelerum? Civilia bella
Gesturi metuunt, ne non cum sanguine vincant?
Abstulimus terras, exclusimus aequore toto,
Ad praematuras segetum ieiuna rapinas
Agmina compulimus, votumque effecimus hosti,
Ut mallet sterni gladiis, mortesque suorum
Permiscere meis. Belli pars magna peracta est
His, quibus effectum est, ne pugnam tiro paveret:
Si modo virtutis stimulis iraeque calore
Signa petunt. Multos in summa pericula misit
Venturi timor ipse mali. Fortissimus ille est,
Qui, promptus metuenda pati, si cominus instent,
Et differre potest.  Placet haec tam prospera rerum
Tradere Fortunae? gladio permittere mundi
Discrimen?  Pugnare ducem   quam vincere, malunt.
Res mihi Romanas dederas, Fortuna, regendas:
Accipe maiores, et caeco in Marte tuere.
Pompeii nec crimen erit nec gloria bellum.
Vincis apud superos votis me, Caesar, iniquis:
Pugnatur.  Quantum scelerum, quantumque malorum
In populos lux ista feret! quot regna iacebunt!
Sanguine Romano quam turbidus ibit Enipeus!
Prima velim caput hoc funesti lancea belli,
Si sine momento rerum partisque ruina
Casurum est, feriat: neque enim victoria Magno
Laetior. Aut populis invisum, hac clade peracta,
Aut hodie Pompeius erit miserabile nomen.
Omne malum victi, quod sors feret ultima rerum,
Omne nefas victoris erit. Sic fatur, et arma
Permittit populis, frenosque furentibus ira
Laxat: et ut victus violento navita Coro
Dat regimen ventis, ignavumque arte relicta
Puppis onus trahitur.  Trepido confusa tumultu
Castra fremunt, animique truces sua pectora pulsant
Ictibus incertis. Multorum pallor in ore
Mortis venturae est, faciesque simillima fato.
Advenisse diem, qui fatum rebus in aevum
Conderet humanis, et quaeri, Roma quid esset,
Illo Marte, palam est. Sua quisque pericula nescit,
Adtonitus maiore metu. Quis litora ponto
Obruta, quis summis cernens in montibus aequor,
Aetheraque in terras, deiecto sole, cadentem,
Tot rerum finem, timeat sibi? Non vacat ullos
Pro se ferre metus: urbi Magnoque timetur.
Nec gladiis habuere fidem, nisi cautibus asper
Exarsit mucro. Tunc omnis lancea saxo
Erigitur: tendant nervis melioribus arcus:
Cura fuit lectis pharetras implere sagittis.
Auget eques stimulos, frenorumque aptat habenas.
Si liceat superis hominum conferre labores,
Non aliter, Phlegra rabidos tollente Gigantas,
Martius incaluit Siculis incudibus ensis:
Et rubuit flammis iterum Neptunia cuspis,
Spiculaque extenso Paean Pythone recoxit,
Pallas Gorgoneos diffudit in aegida crines,
Pallenaea Iovi mutavit fulmina Cyclops.
Non tamen abstinuit venturos prodere casus
Per varias Fortuna notas. Nam Thessala rura
Cum peterent, totus venientibus obstitit aether:
[Inque oculis hominum fregerunt fulmina nubes:]
Adversasque faces, immensoque igne columnas,
Et trabibus mixtis avidos Pythonas aquarum
Detulit, atque oculos, ingesto fulgure, clausit.
Excussit cristas galeis capulosque solutis
Perfudit gladiis, ereptaque pila liquavit,
Aethereoque nocens fumavit sulfure ferrum.
Nec non innumero cooperta examine signa,
Vixque revulsa solo, maiori pondere pressum
Signiferi mersere caput, rorantia fletu,
Usque ad Thessaliam Romana et publica, signa-
Admotus superis discussa fugit ab ara
Taurus, et Emathios praeceps se iecit in agros;
Nullaque funestis inventa est victima sacris.
At tu, quos scelerum superos, quas rite vocasti
Eumenidas, Caesar?   Stygii quae numina regni,
Infernumque nefas, et mersos nocte furores?
Impia tam saeve gesturus bella litasti.
Iam (dubium, monstrisne deum, nimione pavori
Crediderint) multis concurrere visus Olympo
Pindus, et abruptis mergi convallibus Aemus,
Edere nocturnas belli Pharsalia voces,
Ire per Ossaeam rapidus Boebeida sanguis:
Inque vicem vultus tenebris mirantur opertos,
Et pallere diem, galeisque incumbere noctem,
Defunctosque patres et cunctas sanguinis umbras
Ante oculos volitare suos. Sed mentibus unum
Hoc solamen erat, quod voti turba nefandi
Conscia, quae patrum iugulos, quae pectora fratrum
Sperabat, gaudet monstris mentisque tumultu,
Atque omen scelerum subitos putat esse furores.
Quid mirum, populos, quos lux extrema manebat,
Lymphato trepidasse metu, praesaga malorum
Si data mens homini est? Tyriis qui Gadibus hospes
Adiacet, Armeniumque bibit Romanus Araxen:
Sub quocumque die, quocumque est sidere mundi,
Moeret, et ignorat caussas, animumque dolentem
Corripit; Emathiis quid perdat nescit in arvis.
Euganeo, si vera fides memorantibus, augur
Colle sedens, Aponus terris ubi fumifer exit,
Atque Antenorei dispergitur unda Timavi,
Venit summa dies, geritur res maxima, dixit:
Impia concurrunt Pompeii et Caesaris arma;
Seu tonitrus ac tela Iovis praesaga notavit,
Aethera seu totum discordi obsistere coelo
Prospexitque polos: seu lumen in aethere moestum
Solis in obscuro pugnam pallore notavit.
Dissimilem certe cunctis, quos explicat, egit
Thessalicum natura diem: si cuncta perito
Augure mens hominum coeli nova signa notasset,
Spectari e toto potuit Pharsalia mundo.
O summos hominum, quorum Fortuna per orbem
Signa dedit, quorum fatis coelum omne vacavit!
Haec et apud seras gentes populosque nepotum,
Sive sua tantum venient in saecula fama,
Sive aliquid magnis nostri quoque cura laboris
Nominibus prodesse potest, cum bella legentur,
Spesque metusque simul, perituraque vota movebunt:
Adtonitique omnes veluti venientia fata,
Non transmissa, legent, et adhuc tibi, Magne, favebunt. 
Miles ut adverso Phoebi radiatus ab ictu
Descendens totos perfudit lumine colles,
Non temere immissus campis; stetit ordine certo
Infelix acies. Cornus tibi cura sinistri,
Lentule, cum prima, quae tum fuit optima bello,
Et quarta legione datur: tibi, numine pugnax
Adverso Domiti, dextri frons tradita Martis.
At medii robur belli fortissima densant
Agmina, quae Cilicum terris deducta tenebat
Scipio, miles in hoc, Libyco dux primus in orbe.
At iuxta fluvios et stagna undantis Enipei
Cappadocum montana cohors, et largus habenae
Ponticus ibat eques. Sicci sed plurima campi
Tetrarchae regesque tenent magnique tyranni,
Atque omnis Latio quae servit purpura ferro.
Illuc et Libye Numidas, et Creta Cydonas
Misit: Ituraeis cursus fuit inde sagittis:
Inde, truces Galli, solitum prodistis in hostem:
Illic pugnaces commovit Iberia cetras.
Eripe victori gentes, et sanguine mundi
Fuso, Magne, semel, totos consume triumphos.
Illo forte die Caesar, statione relicta,
Ad segetum raptus moturus signa, repente
Conspicit in planos hostem descendere campos,
Oblatumque videt votis sibi mille petitum
Tempus, in extremos quo mitteret omnia casus.
Aeger quippe morae, flagransque cupidine regni
Coeperat exiguo tractu civilia bella
Ut lentum damnare nefas.  Discrimina postquam
Adventare ducum, supremaque proelia vidit,
Casuram et fati sensit nutare ruinam,
Illa quoque in ferrum rabies promptissima paullum
Languit, et casus audax spondere secundos
Mens stetit in dubio, quam nec sua fata timere,
Nec Magni sperare sinunt. Formidine mersa,
Prosilit hortando melior fiducia vulgo:
O domitor mundi, rerum fortuna mearum,
Miles, adest toties optatae copia pugnae.
Nil opus est votis: iam fatum  accersite ferro.
In manibus vestris, quantus sit Caesar, habetis.
Haec est illa dies, mihi quam Rubiconis ad undas
Promissam memini, cuius spe movimus arma,
In quam distulimus vetitos remeare triumphos.
[Haec eadem est, hodie quae pignora, quaeque penates
Reddat, et emerito faciat vos Marto colonos.]
Haec, fato quae teste probet, quis iustius arma
Sumserit: haec acies victum factura nocentem est.
Si pro me patriam ferro flammisque petistis,
Nunc pugnate truces, gladiosque exsolvite culpa.
Nulla manus, belli mutato iudice, pura est
Non mihi res agitur, sed vos ut libera sitis
Turba, precor, gentes ut ius habeatis in omnes.
Ipse ego, privatae cupidus me reddere vitae,
Plebeiaque toga modicum componere civem,
Omnia dum vobis liceant, nihil esse recuso.
Invidia regnate mea. Nec sanguine multo
Spem mundi petitis: Graiis delecta iuventus
Gymnasiis aderit, studioque ignava palaestrae,
Et vix arma ferens, et mixtae dissona  turbae
Barbaries; non illa tubas, non agmine moto
Clamorem latura suam. Civilia paucae
Bella manus facient: pugnae pars magna levabit
His orbem populis, Romanumque obteret hostem.
Ite per ignavas gentes, famosaque regna,
Et primo ferri motu prosternite mundum:
Sitque palam, quas tot duxit Pompeius in urbem
Curribus, unius gentes non esse triumphi.
Armeniosne movet, Romana potentia cuius
Sit ducis? aut emptum minimo vult sanguine quisquam
Barbarus, Hesperiis Magnum praeponere rebus?
Romanos odere omnes, dominosque gravantur,
Quos novere, magis. Sed me Fortuna meorum
Commisit manibus, quorum me Gallia testem
Tot fecit bellis. Cuius non militis ensem
Agnoscam? coelumque tremens cum lancea transit,
Dicere non fallar, quo sit vibrata lacerto.
Quodsi signa ducem numquam fallentia vestrum
Conspicio, faciesque truces, oculosque minaces:
Vicistis. Videor fluvios spectare cruoris,
Calcatosque simul reges, sparsumque senatus
Corpus, et immensa populos in caede natantes
Sed mea fata moror, qui vos in tela ruentes
Vocibus his teneo.  Veniam date bella trahenti:
Spe trepido: haud umquam vidi tam magna daturos,
Tam prope me superos: camporum limite parvo
Absumus a votis. Ego sum, cui Marte peracto,
Quae populi regesque tenent, donare licebit.
Quone poli motu, quo coeli sidere verso,
Thessalicae tantum, superi, permittitis orae?
Aut merces hodie bellorum, aut poena paratur.
Caesareas spectate cruces, spectate catenas,
Et caput hoc positum rostris, effusaque membra,
Septorumque nefas, et clausi proelia Campi.
Cum duce Sullano gerimus civilia bella.
Vestri cura movet. Nam me secura manebit
Sors quaesita manu: fodientem viscera cernet
Me mea, qui nondum victo respexerit hoste.
Di, quorum curas abduxit ab aethere tellus
Romanusque labor, vincat, quicumque necesse
Non putat in victos saevum destringere ferrum,
Quique suos cives, quod signa adversa tulerunt,
Non credit fecisse nefas. Pompeius in arcto
Agmina vestra loco, vetita virtute moveri,
Cum tenuit, quanto satiavit sanguine ferrum!
Vos tamen hoc oro, iuvenes, ne caedere quisquam
Hostis terga velit: civis, qui fugerit, esto.
Sed dum tela micant, non vos pietatis imago
Ulla, nec adversa conspecti fronte parentes
Commoveant: vultus gladio turbate verendos.
Sive quis infesto cognata in pectora ferro
Ibit, seu nullum violabit vulnere pignus,
Ignoti iugulum tamquam scelus impetat hostis.
Sternit iam vallum, fossasque implete ruina,
Exeat    ut plenis acies non sparsa maniplis.
Parcite ne castris: vallo tendetis in illo,
Unde acies peritura venit. Vix cuncta locuto
Caesare, quemque suum munus trahit, armaque raptim
Sumpta viris. Celeres capiunt praesagia belli,
Calcatisque ruunt castris: stant ordine nullo,
Arte ducis nulla; permittunt omnia fatis.
Si totidem Magni soceros, totidemque petentes
Urbis regna suae funesto in Marte locasses,
Non tam praecipiti ruerent in proelia cursu. 
Vidit ut hostiles in rectum exire catervas
Pompeius, nullasque moras permittere bello,
Sed superis placuisse diem: stat corde gelato
Adtonitus: tantoque duci sic arma timere
Omen erat. Premit inde metus, totumque per agmen
Sublimi provectus equo: Quem flagitat, inquit,
Vestra diem virtus, finis civilibus armis,
Quem quaesistis, adest. Totas effundite vires;
Extremum ferri superest opus, unaque gentes
Hora trahit.  Quisquis  patriam carosque penates,
Qui sobolem ac thalamos desertaque pignora quaerit,
Ense petat: medio posuit deus omnia campo.
Caussa iubet medior superos sperare secundos:
Ipsi tela regent per viscera Caesaris, ipsi
Romanas sancire volent hoc sanguine leges.
Si socero dare regna meo mandumque pararent,
Praecipitare meam fatis potuere senectam.
Non iratorum populis urbique deorum est,
Pompeium servare ducem. Quae vincere possent,
Omnia contulimus. Subiere pericula clari
Sponte viri, sacraque antiquus imagine miles.
Si Curios his fata darent reducesque Camillos
Temporibus, Deciosque caput fatale voventes,
Hinc starent. Primo gentes Oriente coactae
Innumeraeque urbes, quantas in proelia numquam
Excivere manus.   Toto simul utimur orbe.
Quidquid signferi comprensum limite coeli
Sub Noton et Borean hominum sumus, arma movemus.
Nonne superfusis collectum cornibus hostem
In medium dabimus?  Paucas victoria dextras
Exigit: at plures tantum clamore catervae
Bella gerent. Caesar nostris non sufficit armis.
Credite pendentes e summis moenibus urbis
Crinibus effusis hortari in proelia matres.
Credite, grandaevum, vetitumque aetate senatum
Arma sequi, sacros pedibus prosternere canos:
Atque   ipsam domini metuentem occurrere Romam.
Credite, qui nunc est populus, populumque futurum
Permixtas adferre preces. Haec libera nasci,
Haec vult turba mori. Si quis post pignora tanta
Pompeio locus est, cum prole et coniuge supplex.
Imperii salva si maiestate liceret,
Volverer ante pedes. Magnus, nisi vincitis, exsul,
Ludibrium soceri, vester pudor, ultima fata
Deprecor, ac turpes extremi cardinis annos,
Ne discam servire senex. Tam moesta locuti
Voce ducis flagrant animi, Romanaque virtus
Erigitur; placuitque mori, si vera timeret.
Ergo utrimque pari concurrunt agmina motu
Irarum: metus hos regni, spes excitat illos.
Hae facient dextrae, quidquid non expleat aetas
Ulla, nec humanum reparet genus omnibus annis,
Ut vacet a ferro. Gentes Mars iste futuras
Obruet, et populos aevi venientis in orbem
Erepto natale feret. Tunc omne Latinum
Fabula nomen erit: Gabios Veiosque Coramque
Pulvere vix tectae poterunt monstrare ruinae,
Albanosque lares Laurentinosque penates
Rus vacuum, quod non habitet, nisi nocte coacta,
Invitus, questusque Numam iussisse, senator.
Non aetas haec carpsit edax, monimentaque rerum
Putria destituit: crimen civile videmus,
Tot vacuas urbes   Generis quo turba redacta est
Humani?  Toto populi qui nascimur orbe,
Nec muros implore viris, nec possumus agros.
Urbs nos una capit: vincto fossore coluntur
Hesperiae segetes: stat tectis putris avitis
In nullos ruitura domus: nulloque frequentem
Cive suo Romam, sed mundi faece repletam,
Cladis eo dedimus, ne tanto in tempore bellum
Iam posset civile geri. Pharsalia tanti
Caussa mali. Cedant feralia nomina Cannae,
Et damnata diu Romanis Allia fastis.
Tempora signavit leviorum Roma malorum;
Hunc voluit nescire diem. Pro tristia fata!
Aera pestiferum tractu, morbosque fluentes,
Insanamque famem, permissasque ignibus urbes,
Moeniaque in praeceps laturos plena tremores
Hi possent explere viri, quos undique traxit
In miseram Fortuna necem, dum munera longi
Explicat eripiens aevi, populosque ducesque
Constituit campis: per quos tibi, Roma, ruenti
Ostendat, quam magna cadas. Quo latius orbem
Possedit, citius per prospera fata cucurrit.
Omne tibi bellum gentes dedit omnibus annis:
Te geminum Titan procedere vidit in axem.
Haud multum terrae spatium restabat Eoae,
Ut tibi nox, tibi tota dies, tibi curreret aether,
Omniaque errantes stellae Romana viderent.
Sed retro tua fata tulit, par omnibus annis,
Emathiae funesta dies. Hac luce cruenta
Effectum, ut Latios non horreat India fasces,
Nec vetitos errare Dahas in moenia ducat,
Sarmaticumque premat succinctus consul aratrum.
Quod semper saevas debet tibi Parthia poenas,
Quod, fugiens civile nefas redituraque numquam,
Libertas ultra Tigrim Rhenumque recessit,
Ac, toties nobis iugulo quaesita, vagatur,
Germanum Scythicumque bonum, nec respicit ultra
Ausoniam: vellem, populis incognita nostris,
Vulturis ut primum laevo fundata volatu
Romulus infami complevit moenia luco,
Usque ad Thessalicas servisses, Roma, ruinas.
De Brutis, Fortuna, queror. Quid tempora legum
Egimus, aut annos a consule nomen habentes?
Felices Arabes, Medique, Eoaque tellus,
Quam sub perpetuis tenuerunt fata tyrannis.
Ex populis, qui regna ferunt, sors ultima nostra est,
Quos servire pudet. Sunt nobis nulla profecto
Numina: cum caeco rapiantur secula casu,
Mentimur regnare Iovem. Spectabit ab alto
Aethere Thessalicas, teneat cum fulmina, caedes?
Scilicet ipse petet Pholoen, petet ignibus Oeten,
Immeritaeque nemus Rhodopes, pinusque Mimantis:
Cassius hoc potius feriet caput? Astra Thyestae
Impulit, et subitis damnavit noctibus Argos:
Tot similes fratrum gladios patrumque gerenti
Thessaliae dabit ille diem?  Mortalia nulli
Sunt curata deo. Cladis tamen huius habemus
Vindictam, quantam terris dare numina fas est.
Bella pares superis facient civilia divos:
Fulminibus manes, radiisque ornabit, et astris,
Inque deum templis iurabit Roma per umbras. 
Ut rapido cursu fati suprema morantem
Consumsere locum: parva tellure diremti,
Inde manus spectant, vultusque agnoscere quaerunt,
Quo sua pila cadant, aut quae sibi fata minentur,
Facturi quae monstra forent. Videre parentes
Frontibus adversis, fraternaque cominus arma,
Nec libuit mutare locum. Tamen omnia torpor
Pectora constrinxit: gelidusque in viscera sanguis
Perculsa pietate coit: totaeque cohortes
Pila parata diu tensis tenuere lacertis.
Di tibi non mortem, quae cunctis poena paratur,
Sed sensum post fata tuae dent, Crastine, morti,
Cuius torta manu commisit lancea bellum,
Primaque Thessaliam Romano sanguine tinxit.
O praeceps rabies, cum Caesar tela teneret,
Inventa est prior ulla manus! Tunc stridulus aer
Elisus lituis, conceptaque classica cornu:
Tunc ausae dare signa tubae: tunc aethera tendit,
Extremique fragor convexa irrupit Olympi,
Unde procul nubes, quo nulla tonitrua durant.
Excepit resonis clamorem vallibus Aemus,
Peliacisque dedit rursus geminare cavernis:
Pindus agit fremitus, Pangaeaque saxa resultant,
Oetaeaeque gemunt rupes: vocesque furoris
Expavere sui tota tellure relatas.
Spargitur innumerum diversis missile votis.
Vulnera pars optat, pars terrae figere tela,
Ac puras servare manus. Rapit omnia casus,
Atque incerta facit, quos vult, Fortuna nocentes.
Sed quota pars cladis iaculis ferroque volanti
Exacta est?  Odiis solus civilibus ensis
Sufficit, et dextras Romana in viscera ducit.
Pompeii densis acies stipata catervis,
Iunxerat in seriem nexis umbonibus arma:
Vixque habitura locum dextras ac tela movendi,
Constiterat, gladiosque suos compressa tenebat.
Praecipiti cursu vesanum Caesaris agmen
In densos agitur cuneos: perque arma, per hostem
Quaerit iter. Qua torta graves lorica catenas
Opponit, tutoque latet sub tegmine pectus,
Hac quoque perventum est ad viscera: totque per arma
Extremum est, quod quisque ferit. Civilia bella
Una acies patitur, gerit altera: frigidus inde
Stat gladius; calet omne nocens a Caesare ferrum.
Nec Fortuna diu, rerum tot pondera vertens,
Abstulit ingentes, fato torrente, ruinas.
Ut primum toto diduxit cornua campo
Pompeianus eques, bellique per ultima fudit:
Sparsa per extremos levis armatura maniplos
Insequitur, saevasque manus immittit in hostem.
Illic, quaeque suo miscet gens proelia telo,
Romanus cunctis petitur cruor. Inde sagittae,
Inde faces et saxa volant, spatioque solutae
Aeris et calido liquefactae pondere glandes.
Tunc et Ituraei, Medique Arabesque, soluto
Arcu turba minax, nusquam rexere sagittas,
Sed petitur solus, qui campis imminet, aer:
Inde cadunt mortes. Sceleris sed crimine nullo
Externum maculant chalybem; stetit omne coactum
Circa pila nefas. Ferro subtexitur aether,
Noxque super campos telis conserta pependit.
Tum Caesar, metuens, ne frons sibi prima labaret
Incursu, tenet obliquas post signa cohortes:
Inque latus belli, qua se vagus hostis agebat,
Immittit subitum non motis cornibus agmen.
Immemores pugnae, nulloque pudore timendi
Praecipites fecere palam, civilia bella
Non bene barbaricis umquam commissa catervis.
Ut primum sonipes transfixus pectora ferro
In caput effusi calcavit membra regentis;
Omnis eques cessit campis, glomerataque pubes
In sua conversis praeceps ruit agmina frenis.
Perdidit inde modum caedes, ac nulla secuta est
Pugna, sed hinc iugulis, hinc ferro bella geruntur:
Nec valet haec acies tantum prosternere, quantum
Inde perire potest. Utinam, Pharsalia, campis
Sufficiat cruor iste tuis, quem barbara fundunt
Pectora; non alio mutentur sanguine fontes;
Hic numerus totos tibi vestiat ossibus agros:
Aut si Romano compleri sanguine mavis,
Istis parce precor: vivant Galataeque Syrique,
Cappadoces, Gallique, extremique orbis Iberi,
Armenii, Cilices: nam post civilia bella
Hic populus Romanus erit. Semel ortus in omnes
It timor, et fatis datus est pro Caesare cursus.
Ventum  erat ad robur Magni, mediasque catervas.
Quod totos errore vago perfuderat agros,
Constitit hic bellum, fortunaque Caesaris haesit.
Illic non regum auxiliis collecta iuventus
Bella gerit, ferrumque manus movere rogatae:
Ille locus fratres habuit, locus ille parentes.
Hic furor, hic rabies, hic sunt tua crimina, Caesar.
Hanc fuge, mens, belli partem, tenebrisque relinque,
Nullaque tantorum discat me vate malorum,
Quam multum bellis liceat civilibus, aetas.
Hae potius pereant lacrimae, pereantque querelae.
Quidquid in hac acie gessisti, Roma, tacebo. 
Hic Caesar, rabies populis, stimulusque furorum,
Ne qua parte sui pereat scelus, agmina circum
It vagus, atque animis ignes flagrantibus addit:
Inspicit et gladios, qui toti sanguine manent,
Qui niteant primo tantum mucrone cruenti,
Quae presso tremat ense manus, quis languida tela,
Quis contenta ferat, quis praestet bella iubenti,
Quem pugnare iuvet, quis vultum cive peremto
Mutet: obit latis proiecta cadavera campis:
Vulnera multorum, totum fusura cruorem,
Opposita premit ipse manu. Quacumque vagatur,
Sanguineum veluti quatiens Bellone flagellum,
Bistonas aut Mavors agitans, si verbere saevo
Palladia stimulet turbatos aegide currus,
Nox ingens scelerum, et caedes oriuntur, et instar
Immensae vocis gemitus, et pondere lapsi
Pectoris arma sonant, confractique ensibus enses.
Ipse manu subicit gladios, ac tela ministrat,
Adversosque iubet ferro confundere vultus.
Promovet ipse acies: impellit terga suorum:
Verbere conversae cessantes excitat hastae.
In plebem vetat ire manus, monstratque senatum.
Scit, cruor imperii qui sit, quae viscera rerum:
Unde petat Romam, libertas ultima mundi
Quo steterit ferienda loco. Permixta secundo
Ordine nobilitas, venerandaque corpora ferro
Urgentur: caedunt Lepidos, caeduntque Metellos,
Corvinosque simul, Torquataque nomina, regum
Saepe duces, summosque hominum, te, Magne, remoto.
Illic, plebeia contectus casside vultus,
Ignotusque hosti, quod ferrum, Brute, tenebas!
O decus imperii, spes o suprema senatus,
Extremum tanti generis per saecula nomen.
Ne rue per medios nimium temerarius hostes,
Nec tibi fatales admoveris ante Philippos,
Thessalia periture tua. Nil proficis istic
Caesaris intentus iugulo: nondum attigit arcem
Iuris, et, humanum culmen, quo cuncta premuntur,
Egressus, meruit fatis tam nobile letum.
Vivat, et, ut Bruti procumbat victima, regnet.
Hic patriae perit omne decus: iacet aggere magno
Patricium campis non mixta plebe cadaver.
Mors tamen eminuit clarorum in strage virorum
Pugnacis Domiti, quem clades fata per omnes
Ducebant. Nusquam Magni Fortuna sine illo
Succubuit: victus toties a Caesare, salva
Libertate perit. Tunc mille in vulnera laetus
Labitur, ac venia gaudet caruisse secunda.
Viderat in crasso volventem sanguine membra
Caesar, et increpitans; Iam Magni deseris arma,
Successor Domiti; sine te iam bella geruntur.
Dixerat: ast illi suffecit pectora pulsans
Spiritus in vocem, morientiaque ora resolvit:
Non te funesta scelerum mercede potitum,
Sed dubium fati, Caesar, generoque minorem
Adspicens, Stygias Magno duce liber ad umbras
Et securus eo: te saevo Marte subactum,
Pompeioque graves poenas nobisque daturum,
Cum morior, sperare licet. Non plura locutum
Vita fugit, densaeque oculos pressere tenebrae.
Impendisse pudet lacrimas in funere mundi
Mortibus innumeris, ac singula fata sequentem
Quaerere, letiferum per cuius viscera vulnus
Exierit; quis fusa solo vitalia calcet;
Ore quis adverso demisso faucibus ense
Expulerit moriens animam; quis corruat ictu,
Quis steterit, dum membra cadunt: quis pectore tela
Transmittat, vel quos campis adfixerit hasta:
Quis cruor emissis perruperit aera venis,
Inque hostis cadat arma sui: quis pectora fratris
Caedat, et, ut notum possit spoliare cadaver,
Abscisum longe mittat caput: ora parentis
Quis laceret, nimiaque probet spectantibus ira,
Quem iugulat, non esse patrem. Mors nulla querela
Digna sua est, nullosque hominum lugere vacamus.
Non istas habuit pugnae Pharsalia partes,
Quas aliae clades: illic per fata virorum,
Per populos hic Roma perit: quae militia illic,
Mors hic gentis erat: sanguis ibi fluxit Achaeus,
Ponticus, Assyrius: cunctos haerere cruores
Romanus campisque vetat consistere torrens.
Maius ab hac acie, quam quod sua saecula ferrent,
Vulnus habent populi: plus est quam vita salusque,
Quod perit: in totum mundi prosternimur aevum:
Vincitur his gladiis omnis, quae serviet, aetas.
Proxima quid suboles, aut quid meruere nepotes
In regnum nasci? Pavidi num gessimus arma?
Teximus aut iugulos?  Alieni poena timoris
In nostra cervice sedet. Post proelia natis
Si dominum, Fortuna, dabas, et bella dedisses. 
Iam Magnus transisse deos Romanaque fata
Senserat infelix; tota vix clade coactus
Fortunam damnare suam. Stetit aggere campi
Eminus, unde omnes sparsas per Thessala rura
Adspiceret clades, quae bello obstante latebant.
Tot telis sua fata peti, tot corpora fusa,
Ac se tam multo pereuntem sanguine vidit.
Nec, sicut mos est miseris, trahere omnia secum
Mersa iuvat, gentesque suae miscere ruinae:
Ut Latiae post se vivat pars maxima turbae,
Sustinuit dignos etiam nunc credere votis
Coelicolas, volvitque sui solatia casus:
Parcite; ait, superi, cunctas prosternere gentes:
Stante potest mundo, Romaque superstite, Magnus
Esse miser. Si plura iuvant mea vulnera, coniux
Est mihi, sunt nati; dedimus tot pignora fatis.
Civiline parum est bello si meque  meosque
Obruis? exiguae clades sumus, orbe remoto?
Omnia quid laceras, quid perdere cuncta laboras?
Iam nihil est, Fortuna, meum. Sic fatur: et arma
Signaque et adflictas omni iam parte catervas
Circuit, et revocat matura in fata ruentes,
Seque negat tanti. Nec deerat robur in enses
Ire duci, iuguloque pati vel pectore letum:
Sed timuit, strato miles ne corpore Magni
Non fugeret, supraque ducem procumberet orbis:
Caesaris aut oculis voluit subducere mortem.
Nequidquam. Infelix, socero spectare volenti
Praestandum est ubicumque capit.   Sed tu quoque, coniux
Caussa fugae, vultusque tui: fatisque probatum est
Te praesente mori. Tunc Magnum concitus aufert
A bello sonipes, non tergo tela paventem,
Ingentesque animos extrema in fata ferentem.
Non gemitus, non fletus erat, salvaque verendus
Maiestate dolor, qualem te, Magne, decebat
Romanis praestare malis. Non impare vultu
Adspicis Emathiam:  nec te videre superbum
Prospera bellorum, nec fractum adversa videbunt:
Quamque fuit laeto per tres infida triumphos,
Tam misero Fortuna minor. Iam pondere fati
Deposito securus abis: nunc tempora laeta
Respexisse vacat: spes numquam implenda recessit:
Quid fueris, nunc scire licet. Fuge proelia dire,
Ac testare deos, nullum, qui perstet in armis,
Iam tibi, Magne, mori: ceu flebilis Africa damni,
Et ceu Munda nocens, Pharioque a gurgite cladess,
Sic et Thessalicae post te pars maxima pugnae.
Non iam Pompeii nomen populare per orbem,
Nec studium belli: sed par, quod semper habemus,
Libertas et Caesar erunt: teque inde fugato
Ostendit moriens, sibi se pugnasse, senatus.
Nonne iuvat pulsum bellis cessisse, nec istud
Prospectasse nefas, spumantes caede catervas?
Respice turbatos incursu sanguinis amnes,
Et soceri miserere tui. Quo pectore Romam
Intrabit factus campis felicior istis?
Quidquid in ignotis solus regionibus exsul,
Quidquid sub Phario positus patiere tyranno;
Crede deis, longo fatorum crede favori,
Vincere peius erat. Prohibe lamenta sonare,
Flere veta populos: lacrimas luctusque remitte.
Tam mala Pompeii, quam prospera, mundus adoret.
Adspice securus vultu non supplice reges:
Adspice possessas urbes, donataque regna,
Aegyptum Libyamque: et terras elige morti.
Vidit prima tuae testis Larissa ruinae
Nobile, nec victum fatis caput. Omnibus illa
Civibus effudit totas per moenia vires:
Obvia, ceu laeto, praemittunt munera flentes:
Pandunt templa, domos: socios se cladibus optant.
Scilicet immenso superest ex nomine multum:
Teque minor solo, cunctas impellere gentes
Rursus in arma potes, rursusque in fata redire.
Sed, quid opus victo populis aut urbibus? inquit:
Victori praestate fidem. Tu, Caesar, in alto
Caedis adhuc cumulo patriae per viscera vadis:
At tibi iam populos donat gener. Avehit inde
Pompeium sonipes: gemitus lacrimaeque sequuntur;
Plurimaque in saevos populi convicia divos.
Nunc tibi vera fides quaesiti, Magne, favoris
Contigit, ac fructus. Felix se nescit amari. 
Caesar ut Hesperio vidit satis arva natare
Sanguine, parcendum ferro manibusque suorum
Iam ratus, ut viles animas perituraque frustra
Agmina permisit vitae. Sed castra fugatos
Ne revocent, pellatque quies nocturna pavorem,
Protinus hostili statuit succedere vallo,
Dum Fortuna calet, dum conficit omnia terror,
Non veritus, grave ne fessis ac Marte subactis
Hoc foret imperium. Non magno hortamine miles
In praedam ducendus erat: Victoria nobis
Plena, viri, dixit: superest pro sanguine merces,
Quam monstrare meum est: neque enim     donare vocabo,
Quod sibi quisque dabit.  Cunctis en plena metallis
Castra patent: raptum Hesperiis e gentibus aurum
Hic iacet, Eoasque premunt tentoria gazas.
Tot regum fortuna simul Magnique coacta
Exspectat dominos: propera praecedere, miles,
Quos sequeris: quascumque tuas Pharsalia fecit,
A victis rapiantur opes. Nec plura locutus,
Impulit amentes aurique cupidine caecos,
Ire super gladios supraque cadavera patrum,
Et caesos calcare duces. Quae fossa, quis agger
Sustineat pretium belli scelerumque petentes!
Scire volant, quanta fuerint mercede nocentes.
Invenere quidem spoliato plurima mundo
Bellorum in sumtus congestae pondera massae:
Sed non implevit cupientes omnia mentes.
Quidquid fodit Iber, quidquid Tagus extulit auri,
Quod legit dives summis Arimaspus arenis
Ut rapiant, parvo scelus hoc venisse putabunt.
Cum sibi Tarpeias victor desponderit arces,
Cum spe Romanae promiserit omnia praedae:
Decipitur, quod castra rapit. Capit impia plebes
Cespite patricio somnos: vacuumque cubile
Regibus infandus miles premit: inque parentum,
Inque toris fratrum posuerunt membra nocentes:
Quos agitat vesana quies, somnique furentes:
Thessalicam miseri versant in pectore pugnam.
Invigilat cunctis saevum scelus, armaque tota
Mente agitant, caputoque manus absente moventur,
Ingemuisse putes campos, terramque nocentem
Inspirasse animas, iniectumque aera totum
Manibus, et superam Stygia formidine noctem.
Exigit a miseris tristes victoria poenas,
Sibilaque et flammas infert sopor: umbra peremti
Civis adest: sua quemque premit terroris imago.
Ille senum vultus, iuvenum videt ille figuras:
Hunc agitant totis fraterna cadavera somnis:
Pectore in hoc pater est: omnes in Caesare manes.
Haud alios, nondum Scythica purgatus in ara,
Eumenidum vidit vultus Pelopeius Orestes:
Nec magis adtonitos animi sensere tumultus,
Cum fureret, Pentheus, aut cum desisset, Agave.
Hunc omnes gladii, quos aut Pharsalia vidit,
Aut ultrix visura dies, stringente senatu,
Illa nocte premunt: hunc infera monstra flagellant.
Heu quantum poenae misero mens conscia donat,
Quod Styga, quod manes, ingestaque Tartara somnis
Pompeio vivente videt! Tamen omnia passo
Postquam clara dies Pharsalica damna retexit,
Nulla loci facies revocat feralibus arvis
Haerentes oculos. Cernit propulsa cruore
Flumina, et excelsos cumulis aequantia colles
Corpora, depressos in tabem spectat acervos,
Et Magni numerat populos: epulisque paratur
Ille locus, vultus ex quo faciesque iacentum
Agnoscat. Iuvat Emathiam non cernere terram,
Et lustrare oculis campos sub clade latentes:
Fortunam superosque suos in sanguine cernit.
Ac ne laeta furens scelerum spectacula perdat,
Invidet igne rogi miseris, coeloque nocenti
Ingerit Emathiam. Non illum Poenus humator
Consulis, et Libyca succensae lampade Cannae
Compellunt, hominum ritus ut servet in hostes:
Sed meminit, nondum satiata caedibus ira,
Cives esse suos. Petimus non singula busta,
Discretosque rogos: unum da gentibus ignem:
Non interpositis urantur corpora flammis.
Aut, generi si poena iuvat, nemus exstrue Pindi:
Erige congestas Oetaeo robore silvas,
Thessalicam videat Pompeius ab aequore flammam.
Nil agis hac ira: tabesne cadavera solvat,
An rogus, haud refert: placido natura receptat
Cuncta sinu, finemque sui sibi corpora debent.
Hos, Caesar, populos si nunc non usserit ignis,
Uret cum terris, uret cum gurgite ponti.
Communis mundo superest rogus, ossibus astra
Mixturus. Quocumque tuam Fortuna vocabit,
Hae quoque eunt animae. Non altius ibis in auras,
Non meliore loco Stygia sub nocte iacebis.
Libera Fortunae mors est: capit omnia tellus
Quae genuit: coelo tegitur, qui non habet urnam.
Tu, cui dant poenas inhumato funere gentes,
Quid fugis hanc cladem? quid olentes deseris agros?
Has trahe, Caesar, aquas: hoc, si potes, utere coelo.
Sed tibi tabentes populi Pharsalica rura
Eripiunt, camposque tenent victore fugato.
Non solum Haemonii, funesta ad pabula belli
Bistonii venere lupi, tabemque cruentae
Caedis odorati Pholoen liquere leones.
Tunc ursi latebras, obscoeni tecta domosque
Deseruere canes, et quidquid nare sagaci
Aera non sanum motumque cadavere sensit.
Iamque diu volucres civilia castra secutae
Conveniunt. Vos, quae Nilo mutare soletis
Threicias hiemes, ad mollem serius austrum
Istis, aves. Numquam tanto se vulture coelum
Induit, aut plures presserunt aera pennae.
Omne nemus misit volucres, omnisque cruenta
Alite sanguineis stillavit roribus arbor.
Saepe super vultus victoris et impia signa
Aut cruor aut alto defluxit ab aethere tabes,
Membraque deiecit iam lassis unguibus ales.
Sic quoque non omnis populus pervenit ad ossa,
Inque feras discerptus abit: non intima curant
Viscera, nec totas avidae sorbere medullas:
Degustant artus. Latiae pars maxima turbae
Fastidita iacet; quam sol nimbique diesque
Longior Emathiis resolutam miscuit arvis.
Thessalia, infelix, quo tanto crimine, tellus,
Laesisti superos, ut te tot mortibus unam,
Tot scelerum fatis premerent?  Quod sufficit aevum,
Immemor ut donet belli tibi damna vetustas?
Quae seges infecta surget non decolor herba?
Quo non Romanos violabis vomere manes?
Ante novae venient acies, scelerique secundo
Praestabis nondum siccos hoc sanguine campos.
Omnia maiorum vertamus busta licebit,
Et stantes tumulos, et qui radice vetusta
Effudere suas, victis compagibus, urnas:
Plus cinerum Haemoniae sulcis telluris aratur,
Pluraque ruricolis feriuntur dentibus ossa.
Nullus ab Emathio religasset litore funem
Navita, nec terram quisquam movisset arator,
Romani bustum populi: fugerentque coloni
Umbrarum campos: gregibus dumeta carerent:
Nullusque auderet pecori permittere pastor
Vellere surgentem de nostris ossibus herbam;
Ac, velut impatiens hominum vel solis iniqui
Limite vel glacie, nuda atque ignota iaceres,
Si non prima nefas belli, sed sola, tulisses.
O superi, liceat terras odisse nocentes.
Quid totum premitis, quid totum solvitis orbem?
Hesperiae clades, et flebilis unda Pachyni,
Et Mutina, et Leucas puros fecere Philippos."
36,Lucan,phars_5,"Sic alterna duces bellorum vulnera passos
In Macetum terras, miscens adversa secundis,
Servavit fortuna pares. Iam sparserat Aemo
Bruma nives, gelidoque cadens Atlantis Olympo:
Instabatque dies, qui dat nova nomina fastis,
Quique colit primus ducentem tempora Ianum.
Dum tamen emeriti remanet pars ultima iuris,
Consul uterque vagos belli per munia Patres
Elicit Epirum. Peregrina ac sordida sedes
Romanos cepit proceres: secretaque rerum
Hospes in externis audivit curia tectis.
Nam quis castra vocet tot strictas iure secures,
Tot fasces? Docuit populos venerabilis ordo,
Non Magni partes, sed Magnum in partibus esse.
Ut primum moestum tenuere silentia coetum,
Lentulus excelsa sublimis sede profatur:
Indole si dignum Latia, si sanguine prisco
Robur inest animis, non qua tellure coacti,
Quamque procul tectis captae sedeamus ab urbis,
Cernite: sed vestrae faciem cognoscite turbae:
Cunctaque iussuri, primum hoc decernite, Patres,
Quod regnis populisque liquet, nos esse senatum.
Nam, vel Hyperboreae plaustrum glaciale sub ursae,
Vel plaga qua torrens claususque vaporibus axis
Nec patitur noctes nec iniquos crescere soles,
Si fortuna ferat, rerum nos summa sequetur,
Imperiumque comes.   Tarpeia sede perusta
Gallorum facibus, Veiosque habitante Camillo,
Illic Roma fuit. Non umquam perdidit ordo
Mutato sua iura solo.  Moerentia tecta
Caesar habet, vacuasque domos, legesque silentes,
Clausaque iustitio tristi fora.  Curia solos
Illa videt Patres, plena quos urbe fugavit.
Ordine de tanto quisquis non exsulat, hic est.
Ignaros scelerum, longaque in pace quietos
Bellorum primus sparsi furor: omnia rursus
Membra loco redeunt.  En, totis viribus orbis
Hesperiam pensant superi: iacet hostis in undis
Obrutus Illyricis: Libyae squalentibus arvis
Curio Caesarei cecidit pars magna senatus.
Tollite signa, duces: fatorum impellite cursum:
Spem vestram praestate deis fortunaque tantos
Det nobis animos, quantos fugientibus hostem
Caussa dabat.  Nostrum exhausto ius clauditur anno:
Vos, quorum finem  non est sensura potestas,
Consulite in medium, Patres, Magnumque iubete
Esse ducem. Laeto nomen clamore senatus
Excipit: et Magno fatum patriaeque suumque
Imposuit. Tunc in reges populosque merentes
Sparsus honos, pelagique potens Phoebeia donis
Exornata Rhodos, gelidique inculta iuventus
Taygeti: fama veteres laudantur Athenae:
Massiliaeque suae donatur libera Phocis.
Tunc Sadalen, fortemque Cotyn, fidumque per arma
Deiotarum, et gelidae dominum Rhasipolin orae
Collaudant: Libyamque iubent auctore senatu
Sceptrifero parere Iubae. Pro tristia fata!
En tibi, non fidae gentis dignissime regno,
Fortunae, Ptolemaee, pudor, crimenque deorum,
Cingere Pellaeo pressos diademate crines
Permissum. Saevum in populos puer accipis ensem:
Atque utinam in populos! Donata est regia Lagi;
Accessit Magni iugulus: regnumque sorori
Ereptum est, soceroque nefas.  Iam turba soluto
Arma petit coetu. Quae cum populique ducesque
Casibus incertis et caeca sorte pararent,
Solus in ancipites metuit descendere Martis
Appius eventus: finemque expromere rerum
Sollicitat superos, multosque obducta per annos
Delphica fatidici reserat penetralia Phoebi. 
Hesperio tantum, quantum submotus Eoo
Cardine, Parnasus gemino petit aethera colle,
Mons Phoebo Bromioque sacer cui numine mixto
Delphica Thebanae referunt trieterica Bacchae.
Hoc solum fluctu terras mergente cacumen
Emicuit, pontoque fuit discrimen et astris.
Tu quoque vix summam seductus ab aequore rupem
Extuleras, unoque iugo, Parnase, latebas.
Ultor ibi expulsae, premeret cum viscera partus,
Matris, adhuc rudibus Paean Pythona sagittis
Explicuit, cum regna Themis tripodasque teneret.
Ut vidit Paean vastos telluris hiatus
Divinam spirare fidem, ventosque loquaces
Exhalare solum, sacris se condidit antris,
Incubuitque adyto, vates ibi factus Apollo.
Quis latet hic superum? quod numen ab aethere pressum
Dignatur caecas inclusum habitare cavernas?
Quis terram coeli patitur deus, omnia cursus
Aeterni secreta tenens, mundique futuri
Conscius, ac populis sese proferre paratus,
Contactusque ferens hominum, magnusque potensque,
Sive canit fatum, seu, quod iubet ille canendo,
Fit fatum?  Forsan terris inserta regendis,
Aere libratum vacuo quae sustinet orbem,
Totius pars magna Iovis, Cirrhaea per antra
Exit, et aetherio trahitur connexa Tonanti.
Hoc ubi virgineo conceptum est pectore numen,
Humanam feriens animam sonat, oraque vatis
Solvit, ceu Siculus flammis urgentibus Aetnam
Undat apex: Campana fremens ceu saxa vaporat
Conditus Inarimes aeterna mole Typhoeus.
Hoc tamen expositum cunctis nullique negatum
Numen ab humani solum se labe furoris
Vindicat. Haud illic tacito mala vota susurro
Concipiunt. Nam, fixa canens mutandaque nulli,
Mortales optare vetat: iustisque benignus
Saepe dedit sedem totas mutantibus urbes,
Ut Tyriis: dedit ille minas impellere belli,
Ut Salaminiacum meminit mare: sustulit iras
Telluris sterilis, monstrato fine: resolvit
Aera tabificum. Non ullo saecula dono
Nostra carent maiore deum, quam Delphica sedes
Quod siluit, postquam rege timuere futura,
Et superos vetuere loqui. Nec, voce negata,
Cirrhaeae moerent vates; templique fruuntur
Iustitio. Nam si qua deus sub pectora venit,
Numinis aut poena est mors immatura recepti,
Aut pretium: quippe stimulo fluctuque furoris
Compages humana labat, pulsusque deorum
Concutiunt fragiles animas. Sic tempore longo
Immotos tripodas vastaeque silentia rupis
Appius Hesperii scrutator ad ultima fati
Sollicitat. Iussus sedes laxare verendas
Antistes, pavidamque deis immittere vatem,
Castalios circum latices nemorumque recessus
Phemonoen errore vagam curisque vacantem
Corripuit, cogitque fores irrumpere templi.
Limine terrifico metuens consistere Phoebas,
Absterrere ducem noscendi ardore futura
Cassa fraude parat. Quid spes, ait, improba veri
Te, Romane, trahit?   Muto Parnasus hiatu
Conticuit, pressitque deum: seu spiritus istas
Destitit fauces, mundique in devia versum
Duxit iter: seu, barbarica cum lampade Python
Arsit, in immensas oneres abiere cavernas,
Et Phoebi tenuere viam: seu sponte deorum
Cirrha silet, fatique sat est arcana futuri
Carmine longaevae vobis commissa Sibyllae:
Seu Paean, solitus templis arcere nocentes,
Ora quibus solvat, nostro non   invenit aevo.
Virginei patuere doli, fecitque negatis
Numinibus metus ipse fidem. Tum torta priores
Stringit vitta comas, crinesque in terga solutos
Candida Phocaica complectitur infula lauro.
Haerentem dubiamque premens in templa sacerdos
Impulit. Illa, pavens adyti penetrale remoti
Fatidicum, prima templorum in parte resistit,
Atque, deum simulans, sub pectore ficta quieto
Verba refert, nullo confusae murmure vocis
Instinctam sacro mentem testata furore,
Haud aeque laesura ducem, cui falsa canebat,
Quam tripodas, Phoebique fidem. Non rupta trementi
Verba sono, nec vox antri complere capacis
Sufficiens spatium, nulloque horrore comarum
Excussae laurus, immotaque culmina templi,
Securumque nemus, veritam se credere Phoebo
Prodiderant. Sentit tripodas cessare, furensque
Appius: Et nobis meritas dabis, impia, poenas,
Et superis, quos fingis, ait, nisi mergeris antris,
Deque orbis trepidi tanto consulta tumultu
Desinis ipsa loqui. Tandem  conterrita virgo
Confugit ad tripodas, vastisque abducta cavernis
Haesit, et insueto concepit pectore numen,
Quod non exhaustae per tot iam saecula rupis
Spiritus ingessit vati: tandemque potitus
Pectore Cirrhaeo, non umquam plenior artus
Phoebados irrupit Paean: mentemque priorem
Expulit, atque hominem toto sibi cedere iussit
Pectore. Bacchatur demens aliena per antrum
Colla ferens, vittasque dei Phoebeaque serta
Erectis discussa comis, per inania templi
Ancipiti cervice rotat, spargitque vaganti
Obstantes tripodas, magnoque exaestuat igne,
Iratum te, Phoebe, ferens. Nec verbere solo
Uteris et stimulis, flammasque in viscera mergis:
Accipit et fraenos: nec tantum prodere vati,
Quantum scire, licet. Venit aetas omnis in unam
Congeriem: miserumque premunt tot saecula pectus.
Tanta patet rerum series, atque omne futurum
Nititur in lucem: vocemque petentia fata
Luctantur: non prima dies, non ultima mundi,
Non modus Oceani, numerus non deerat arenae.
Talis in Euboico vates Cumana recessu,
Indignata suum multis servire furorem
Gentibus, ex tanta fatorum strage superba
Excerpsit Romana manu. Sic plena laborat
Phemonoe Phoebo, dum te, consultor operti
Castalia tellure dei, vix invenit, Appi,
Inter fata diu quaerens tam magna latentem.
Spumea tunc primum rabies vesana per ora
Effluit, et gemitus, et anhelo clara meatu
Murmura: tunc moestus vastis ululatus in antris,
Extremaeque sonant, domita iam virgine, voces:
Effugis ingentes, tanti discriminis expers,
Bellorum, o Romane, minas: solusque quietem
Euboici vasta lateris convalle tenebis.
Caetera suppressit, faucesque obstruxit Apollo.
Custodes tripodes fatorum, arcanaque mundi,
Tuque potens veri Paean, nullumque futuri
A superis celate diem, suprema ruentis
Imperii, caesosque duces, et funera regum,
Et tot in Hesperio collapsas sanguine gentes
Cur aperire times?  An nondum numina tantum
Decrevere nefas? et adhuc dubitantibus astris
Pompeii damnare caput, tot fata tenentur?
Vindicis an gladii facinus, poenasque furoris,
Regnaque ad ultores iterum redeuntia Brutos,
Ut peragat fortuna, taces?   Tunc pectore vatis
Impactae cessere fores, expulsaque templis
Prosiluit. Perstat rabies; nec cuncta locutae,
Quem  non emisit, superest deus. Illa feroces
Torquet adhuc oculos, totoque vagantia coelo
Lumina, nunc vultu pavido, nunc torva minaci:
Stat numquam facies: rubor igneus inficit ora,
Liventesque genas: nec, qui solet esse timenti,
Terribilis sed pallor inest: nec fessa quiescunt
Corda; sed, ut tumidus Boreae post flamina pontus
Rauca gemit, sic muta levant suspiria vatem.
Dumque a luce sacra, qua vidit fata, refertur
Ad vulgare iubar, mediae venere tenebrae.
Immisit Stygiam Paean in viscera Lethen,
Quae raperet secreta deum. Tunc pectore verum
Fugit, et ad Phoebi tripodas rediere futura:
Vixque refecta cadit.   Nec te vicinia leti
Territat, ambiguis frustratum sortibus, Appi:
Iure sed incerto mundi, subsidere regnum
Chalcidos Euboicae, vana spe rapte, parabas.
Heu demens, nullum belli sentire fragorem,
Tot mundi caruisse malis, praestare deorum
Excepta quis morte potest? Secreta tenebis
Litoris Euboici, memorando condite busto,
Qua maris angustat fauces saxosa Carystos,
Et tumidis infesta colit qua numina Rhamnus,
Arctatus rapida fervet qua gurgite pontus,
Euripusque trahit, cursum mutantibus undis,
Chalcidicas puppes ad iniquam classibus Aulim. 
Interea domitis Caesar remeabat Iberis,
Victrices aquilas alium laturus in orbem:
Cum prope fatorum tantos per prospera cursus
Avertere dei. Nullo nam Marte subactus,
Intra castrorum timuit tentoria ductor
Perdere successus scelerum: cum paene fideles
Per tot bella manus, satiatae sanguine, tandem
Destituere ducem: seu moesto classica paullum
Intermissa sono, claususque et frigidus ensis
Expulerat belli furias: seu praemia miles
Dum maiora petit, damnat caussamque ducemque,
Et scelere imbutos etiamnunc venditat enses.
Haud magis expertus discrimine Caesar in ullo est,
Quam non e stabili, tremulo sed culmine cuncta
Despiceret, staretque super titubantia fultus:
Tot raptis truncus manibus, gladioque relictus
Paene suo, qui tot gentes in bella trahebat,
Scit non esse ducis strictos, sed militis, enses.
Non pavidum iam murmur erat, nec pectore tecto
Ira latens: nam quae dubias constringere mentes
Caussa solet, dum quisque pavet, quibus ipse timori est,
Seque putat solum regnorum iniusta gravari,
Haud retinet. Quippe ipsa metus exsolverat audax
Turba suos. Quidquid multis peccatur, inultum est.
Effudere minas: Liceat discedere, Caesar,
A rabie scelerum. Quaeris terraque marique
His ferrum iugulis, animasque effundere viles
Quolibet hoste paras. Partem tibi Gallia nostri
Eripuit: partem duris Hispania bellis:
Pars iacet Hesperia: totoque exercitus orbe
Te vincente perit. Terris fudisse cruorem
Quid iuvat Arctois, Rhodano Rhenoque subactis?
Tot mihi pro bellis bellum civile dedisti.
Cepimus expulso patriae cum tecta senatu,
Quos hominum, vel quos licuit spoliare deorum?
Imus in omne nefas, manibus ferroque nocentes,
Paupertate pii. Finis quis quaeritur armis?
Quid satis est, si Roma parum?  Iam respice canos,
Invalidasque manus, et inanes cerne lacertos.
Usus abit vitae, bellis consumsimus aevum:
Ad mortem dimitte senes. En, improba vota!
Non duro liceat morientia cespite membra
Ponere, non anima glebam fugiente ferire,
Atque oculos morti clausuram quaerere dextram
Coniugis illabi lacrimis, unique paratum
Scire rogum. Liceat morbis finire senectam.
Sit praeter gladios aliquod sub Caesare fatum.
Quid, velut ignaros ad quae portenta paremur,
Spe trahis?  Usque adeo soli civilibus armis
Nescimus cuius sceleris sit maxima merces?
Nil actum est bellis, si nondum comperit, istas
Omnia posse manus. Nec fas nec vincula iuris
Hoc audere vetant. Rheni mihi Caesar in undis
Dux erat, hic socius. Facinus quos inquinat, aequat.
Adde, quod ingrato meritorum iudice virtus
Nostra perit. Quidquid gerimus, fortuna vocatur.
Nos fatum sciat esse suum. Licet omne  deorum
Obsequium speres: irato milite, Caesar,
Pax erit. Haec fatus, totis discurrere castris
Coeperat, infestoque ducem deposcere vultu.
Sic eat, o superi! quando pietasque fidesque
Destituunt, moresque malos sperare relictum est,
Finem civili faciat discordia bello.
Quem non ille ducem potuit terrere tumultus?
Fata sed in praeceps solitus demittere Caesar,
Fortunamque suam per summa pericula gaudens
Exercere, venit: nec, dum desaeviat ira,
Expectat; medios properat tentare furores.
Non illis urbes spoliandaque templa negasset,
Tarpeiamque Iovis sedem, matresque senatus,
Passurasque infanda nurus. Vult omnia certe
A se saeva peti, vult praemia Martis amari:
Militia indomiti tantum mens sana timetur.
Non pudet heu, Caesar, soli tibi bella placere
Iam manibus damnata tuis? hos ante pigebit
Sanguinis? his ferri grave ins erit ipse per omne
Fasque nefasque rues   Lassare, et disce sine armis
Posse pati: liceat scelerum tibi ponere finem.
Saeve, quid insequeris  quid iam nolentibus instas?
Bellum te civile fugit. Stetit aggere fulti
Cespitis, intrepidus vultu, meruitque timeri
Non metuens: atque haec ira dictante profatur:
Qui modo in absentem vultu dextraque furebas,
Miles, habes nudum promtumque ad vulnera pectus.
Hic fuge, si belli finis placet, ense relicto.
Detegit imbelles animos nil fortiter ausa
Seditio, tantumque fugam meditata iuventus,
Ac ducis invicti rebus lassata secundis.
Vadite, meque meis ad bella relinquite fatis:
Invenient haec arma manus, vobisque repulsis
Tot reddet Fortuna viros, quot tela vacabunt.
Anne fugam Magni tanta cum classe sequuntur
Hesperiae gentes, nobis victoria turbam
Non dabit, impulsi tantum quae praemia belli
Auferat et, vestri rapta mercede laboris,
Lauriferos nullo comitetur vulnere currus?
Vos despecta, senes, exhaustaque sanguine turba
Cernetis nostros iam plebs Romana triumphos.
Caesaris an cursus vestrae sentire putatis
Damnum posse fugae? veluti, si cuncta minentur
Flumina, quos miscent pelago, subducere fontes,
Non magis ablatis umquam descenderet aequor,
Quam nunc crescit, aquis. An vos momenta putatis
Ulla dedisse mihi?  Numquam sic cura deorum
Se premit, ut vestrae morti vestraeque saluti
Fata vacent. Procerum motus haec cuncta sequuntur.
Humanum paucis vivit genus. Orbis Iberi
Horror et Arctoi nostro sub nomine miles,
Pompeio certe fugeres duce. Fortis in armis
Caesareis Labienus erat: nunc, transfuga vilis,
Cum duce praelato terras atque aequora lustrat.
Nec melior mihi vestra fides, si bella nec hoste
Nec duce me geritis. Quisquis mea signa relinquit,
Nec Pompeianis tradit sua partibus arma,
Hic numquam vult esse meus. Sunt ista profecto
Curae castra deis, qui me committere tantis
Non nisi mutato voluerunt milite bellis.
Heu, quantum Fortuna humeris iam pondera fessis
Amolitur onus! sperantes omnia dextras
Exarmare datur, quibus hic non sufficit orbis.
Iam certe mihi bella geram: discedite castris,
Tradite nostra viris ignavi signa Quirites.
At paucos, quibus haec rabies auctoribus arsit,
Non Caesar, sed poena tenet. Procumbite terra,
Infidumque caput feriendaque tendite colla.
Et tu, quo solo stabunt iam robore castra,
Tiro rudis, specta poenas, et disce ferire,
Disce mori. Tremuit saeva sub voce minantis
Vulgus iners: unumque caput tam magna iuventus
Privatum factura timet: velut ensibus ipsis
Imperet, invito moturus milite ferrum.
Ipse pavet, ne tela sibi dextraeque negentur
Ad scelus hoc Caesar: vicit patientia saevi
Spem ducis, et iugulos, non tantum praestitit enses.
Nil magis, adsuetas sceleri quam perdere mentes,
Atque perire timet; tam diro foederis ictu
Parta quies, poenaque redit placata iuventus. 
Brundusium decimis iubet hanc adtingere castris,
Et cunctas revocare rates, quas avius Hydrus,
Antiquusque Taras, secretaque litora Leucae,
Quas recipit Salapina palus, et subdita Sipus
Montibus: Ausoniam qua torquens frugifer oram,
Dalmatico Boreae, Calabroque obnoxius Austro
Appulus Hadriacas exit Garganus in undas.
Ipse petit trepidam tutus sine milite Romam,
Iam doctam servire togae: populoque precanti
Scilicet indulgens, summum dictator honorem
Contigit, et laetos fecit se console fastos.
Namque omnes voces, per quas iam tempore tanto
Mentimur dominis, haec primum reperit aetas,
Qua sibi ne ferri ius ullum Caesar abesset,
Ausonias voluit gladiis miscere secures.
Addidit et fasces aquilis, et nomen inane
Imperii rapiens, signavit tempora digna
Moesta nota. Nam quo melius Pharsalicus annus
Consule notus erit? Fingit solemnis Campus,
Et non admissae dirimit suffragia plebis,
Decantatque tribus, et vana versat in urna.
Nec coelum servare licet: tonat augure surdo,
Et laetae iurantur aves, bubone sinistro.
Inde perit primum quondam veneranda potestas
Iuris inops: careat tantum ne nomine tempus,
Menstruus in fastos distinguit saecula consul.
Nec non Iliacae numen quod praesidet Albae,
Haud meritum Latio sollemnia sacra subacto,
Vidit flammifera confectas nocte Latinas.
Inde rapit cursus, et, quae piger Appulus arva
Deseruit rastris, et inerti tradidit herbae,
Ocior et coeli flammis et tigride foeta
Transcurrit; curvique tenens Minoia tecta
Brundusii, clausas ventis brumalibus undas
Invenit, et pavidas hiberno sidere classes.
Turpe duci visum, rapiendi tempora belli
In segnes exisse moras, portuque teneri,
Dum pateat tutum vel non felicibus aequor.
Expertes animos pelagi sic robore complet:
Fortius hiberni flatus, coelumque fretumque
Cum cepere, tenent, quam quos incumbere certos
Perfida nubiferi vetat inconstantia veris.
Nec maris anfractus lustrandaque litora nobis,
Sed recti fluctus soloque Aquilone secandi.
Hic utinam summi curvet carchesia mali,
Incumbatque furens, et Graia ad moenia perflet,
Ne Pompeiani Phaeacum e litore toto
Languida iactatis comprendant carbasa remis:
Rumpite, quae retinent felices vincula proras.
Iamdudum nubes et saevas perdimus undas.
Sidera prima poli, Phoebo labente sub undas,
Exierant, et luna suas iam fecerat umbras,
Cum pariter solvere rates, totosque rudentes
Laxavere sinus: et flexo navita cornu
Obliquat laevo pede carbasa, summaque pandens
Suppara velorum perituras colligit auras.
Ut primum levior propellere lintea ventus
Incipit, exiguumque tument, mox reddita malo
In mediam cecidere ratem: terraque relicta,
Non valet ipsa sequi puppes, quae vexerat aura.
Aequora lenta iacent, alto torpore ligata.
Pigrius immotis haesere paludibus undae.
Sic stat iners Scythicas adstringens Bosporus undas,
Cum, glacie retinente, fretum non impulit Ister,
Immensumque gelu tegitur mare: comprimit unda,
Deprendit quascunque rates: nec pervia velis
Aequora frangit eques, fluctuque latente sonantem
Orbita migrantis scindit Maeotida Bessi.
Saeva quies pelagi, moestoque ignava profundo
Stagna iacentis aquae: veluti deserta rigente
Aequora natura cessant, pontusque vetustas
Oblitus servare vices, non commeat aestu,
Non horrore tremit, non solis imagine vibrat
Casibus innumeris fixae patuere carinae,
Illinc infestae classes et inertia tonsis
Aequora moturae; gravis hinc languore profundi
Obsessis ventura fames. Nova vota timori
Sunt inventa novo, fluctus nimiasque precari
Ventorum vires, dum se torpentibus unda
Excutiat stagnis, et sit mare. Nubila nusquam
Undarumque minae: coelo languente fretoque,
Naufragii spes omnis abit. Sed nocte fugata,
Laesum nube dies iubar extulit, imaque sensim
Concussit pelagi, movitque Ceraunia nautis.
Inde rapi coepere rates, atque aequora classem
Curva sequi, quae iam vento fluctuque secundo
Lapsa Palaestinas uncis confixit arenas.
Prima duces vidit iunctis consistere castris
Tellus, quam volucer Genusus, quam mollior Apsus
Circueunt ripis. Apso gestare carinas
Caussa palus, leni quam fallens egerit unda.
At Genusum nunc sole   nives, nunc imbre solutae
Praecipitant: neuter longo se gurgite lassat,
Sed minimum terrae, vicino litore, novit.
Hoc fortuna loco tantae duo nomina famae
Composuit: miserique fuit spes irrita mundi
Posse duces parva campi statione diremtos
Admotum damnare nefas. Nam cernere vultus
Et voces audire datur: multosque per annos
Dilectus tibi, Magne, socer, post pignera tanta
Sanguinis, infausti sobolem mortemque nepotis,
Te nisi Niliaca propias non vidit arena. 
Caesaris adtonitam  miscenda ad proelia mentem
Ferre moras scelerum partes iussere relictae.
Ductor erat cunctis audax Antonius armis,
Iam tunc civili meditatus Leucada bello.
Illum saepe minis Caesar precibusque morantem
Evocat: O mundi tantorum caussa malorum,
Quid superos et fata tenes?  Sunt cetera cursu
Acta meo: summam rapti per prospera belli
Te poscit Fortuna manum. Num rupta vadosis
Syrtibus incerto Libye nos dividit aestu?
Numquid inexperto tua credimus arma profundo,
Inque novos traheris casus?  Ignave, venire
Te Caesar, non ire, iubet. Prior ipse per hostes
Percussi medias alieni iuris arenas.
Tui mea castra times?  Pereuntia tempora fati
Conqueror: in ventos impendo vota, fretumque.
Ne retine dubium cupientes ire per aequor:
Si bene nota mihi est, ad Caesaris arma iuventus
Naufragio venisse volet. Iam voce doloris
Utendum est: non ex aequo divisimus orbem.
Epirum Caesarque tenet totusque senatus:
Ausoniam tu solus habes. His terque quaterque
Vocibus excitum postquam cessare videbat,
Dum se deesse deis, ac non sibi numina, credit,
Sponte per incautas audet tentare tenebras,
Quod iussi timuere, fretum, temeraria prono
Expertus cessisse deo: fluctusque verendos
Classibus, exigua sperat superare carina.
Solverat armorum fessas nox languida curas:
Parta quies miseris, in quorum pectora somno
Dat vires fortuna minor. Iam castra silebant;
Tertia iam vigiles commoverat hora secundos:
Caesar sollicito per vasta silentia gressu
Vix famulis audenda parat: cunctisque relictis,
Sola placet Fortuna comes. Tentoria postquam
Egressus, vigilum somno cedentis membra
Transsiluit, questus tacite quod fallere posset.
Litora curva legit, primisque invenit in undis
Rupibus exesis haerentem fune carinam.
Rectorem dominumque ratis secura tenebat
Haud procul inde domus, non ullo robore fulta,
Sed sterili iunco cannaque intexta palustri,
Et latus inversa nudum munita phaselo.
Haec Caesar bis terque manu quassantia tectum
Limina commovit. Molli consurgit Amyclas,
Quem dabat alga, toro. Quisnam mea nafragus, inquit,
Tecta petit? aut quem nostrae Fortuna coegit
Auxilium sperare casae?  Sic fatus, ab alto
Aggere iam tepidae sublato fune favillae,
Scintillam tenuem commotos pavit in ignes;
Securus belli: praedam civilibus armis
Scit non esse casas. O vitae tuta facultas
Pauperis, angustique lares! o munera nondum
Intellecta deum! quibus hoc contingere templis
Aut potuit muris, nullo trepidare tumultu,
Caesarea pulsante manu? Tum poste recluso,
Dux ait: Exspecta votis maiora modestis,
Spesque tuas laxa, iuvenis. Si iussa secutus
Me vehis Hesperiam, non ultra cuncta carinae
Debebis, manibusque inopem duxisse senectam.
Ne cessa praebere deo tua fata, volenti
Angustos opibus subitis implere Penates.
Sic fatur: quamquam plebeio tectus amictu,
Indocilis privata loqui. Tum pauper Amyclas:
Multa quidem prohibent nocturno credere ponto.
Nam sol non rutilas deduxit in aequora nubes
Concordesque tulit radios: Noton altera Phoebi,
Altera pars Borean diducta luce vocabat.
Orbe quoque exhaustus medio languensque recessit,
Spectantes oculos infirmo lumine passus.
Lunaque non gracili surrexit lucida cornu,
Aut orbis medii puros exesa recessus:
Nec duxit recto tenuata cacumina cornu,
Ventorumque nota rubuit: tum lurida pallens
Ora tulit, vultu sub nubem tristis ituro.
Sed mihi nec motus nemorum, nec litoris ictus,
Nec placet incertus, qui provocat aequora, Delphin:
Aut siccum quod mergus amat: quodque ausa volare
Ardea sublimis pennae confisa natanti:
Quodque caput spargens undis, velut occupet imbrem,
Instabili gressu metitur litora cornix.
Sed si magnarum poscunt discrimina rerum,
Haud dubitem praebere manus.    Vel litora tangam
Iussa, vel hoc potius pelagus flatusque negabunt.
Haec fatus, solvensque ratem, dat carbasa ventis:
Ad quorum motus non solum lapsa per altum
Aera dispersos traxere cadentia sulcos
Sidera: sed summis etiam quae fixa tenentur
Astra polis, sunt visa quati. Niger inficit horror
Terga maris: longo per multa volumina tractu
Aestuat unda minax, flatusque incerta futuri:
Turbida testantur conceptos aequora ventos.
Tunc rector trepidae fatur ratis: Adspice, saevum
Quanta paret pelagus. Zephyros intendat, an Euros,
Incertum est. Puppim dubius ferit undique pontus.
Nubibus et coelo Notus est: si murmura ponti
Consulimus, Cori verrunt mare. Gurgite tanto,
Nec ratis Hesperias tanget, nec naufragus oras.
Desperare viam et vetitos convertere cursus,
Sola salus. Liceat vexata litora puppe
Prendere, ne longe nimium sit proxima tellus.
Fisus cuncta sibi cessura pericula Caesar,
Sperne minas, inquit, pelagi, ventoque furenti
Trade sinum. Italiam si coelo auctore recusas,
Me pete. Sola tibi caussa haec est iusta timoris,
Vectorem non nosse tuum; quem numina numquam
Destituunt, de quo male tunc Fortuna meretur,
Cum post vota venit. Medias perrumpe procellas,
Tutela secure mea. Coeli iste fretique,
Non puppis nostrae labor est: hanc Caesare pressam
A fluctu defendet onus. Ne longa furori
Ventorum saevo dubitur mora: proderit undis
Ista ratis. Ne flecte manus: fuge proxima velis
Litora: tum Calabro portu te crede potitum,
Cum iam non poterit puppi nostraeque saluti
Altera terra dari  Quid tanta strage paretur,
Ignoras?  Quaerit pelagi coelique tumultu
Quid praestet Fortuna mihi.  
Non plura locuto,
Avulsit laceros, percussa puppe, rudentes
Turbo rapax, fragilemque super volitantia malum
Vela tulit: sonuit victis compagibus alnus.
Inde ruunt toto congesta pericula mundo.
Primus ab Oceano caput exeris Atlanteo,
Core, movens aestus: iam te tollente furebat
Pontus, et in scopulos totas erexerat undas.
Occurrit gelidus Boreas, pelagusque retundit:
Et dubium pendet, vento cui pareat, aequor.
Sed Scythici vicit rabies Aquilonis, et undas
Torsit, et abstrusas penitus vada fecit arenas.
Nec perfert pontum Boreas ad saxa, suumque
In fluctus Cori frangit mare: motaque possunt
Aequora subductis etiam concurrere ventis.
Non Euri cessasse minas, non imbribus atrum
Aeolii iacuisse Notum sub carcere saxi
Crediderim: cunctos solita de parte ruentes
Defendisse suas violento turbine terras;
Sic pelagus mansisse loco. Non parva procellis
Aequora rapta ferunt: Aegeas transit in undas
Tyrrhenum: sonat Ionio vagus Hadria ponto.
Ah quoties frustra pulsatos aequore montes
Obruit illa dies! quam celsa cacumina pessum
Tellus victa dedit! Non illo litore surgunt
Tam validi fluctus, alioque ex orbe voluti
A magno venere mari, mundumque coercens
Monstriferos agit unda sinus. Sic rector Olympi
Cuspide fraterna lassatum in saecula fulmen
Adiuvit, regnoque accessit terra secundo,
Cum mare convolvit gentes, cum litora Tethys
Noluit ulla pati, coelo contenta teneri.
Nunc quoque tanta maris moles crevisset in astra,
Ni superum rector pressisset nubibus undas.
Non coeli nox illa fuit: latet obsitus aer
Infernae pallore domus, nimbisque gravatus
Deprimitur, fluctusque in nubibus accipit imbrem.
Lux etiam metuenda perit, nec fulgura currunt
Clara, sed obscurum nimbosus dissilit aer.
Tunc superum convexa fremunt, atque arduus axis
Insonuit, motaque poli compage laborant
Extimuit natura chaos: rupisse videntur
Concordes elementa moras, rursusque redire
Nox manes mixtura deis. Spes una salutis,
Quod tanta mundi nondum periere ruina.
Quantum Leucadio placidus de vertice pontus
Despicitum; tantum nautae videre trementes
Fluctibus e summis praeceps mare: quumque tumentes
Rursus hiant undae, vix eminet aequore malus.
Nubila tanguntur velis, et terra carina.
Nam pelagus, qua parte sedet, non celat arenas:
Exhaustum in tumulos, omnisque in fluctibus unda est.
Artis opem vicere metus: nescitque magister,
Quam frangat, cui cedat aquae. Discordia ponti
Succurrit miseris, fluctusque evertere puppim
Non valet in fluctus: victum latus unda repellens
Erigit, atque omni surgit ratis ardua vento.
Non humilem Sasona vadis, non litora curvae
Thessaliae saxosa pavent, oraeque malignos
Ambraciae portus: scopulosa Ceraunia nautae
Summa timent. Credit iam digna pericula Caesar
Fatis esse suis.  Tantusne evertere, dixit,
Me superis labor est: parva quem puppe sedentem
Tam magno petiere mari?   Si gloria leti
Est pelago donata mei, bellisque negamur;
Intrepidus, quamcunque datis mihi numina, mortem
Accipiam. Licet ingentes abruperit actus
Festinata dies fatis; sat magna peregi.
Arctoas domui gentes: inimica subegi
Arma metu: vidit Magnum mihi Roma secundum.
Iussa plebe tuli fasces per bella negatos.
Nulla meis aberit titulis Romana potestas.
Nesciet hoc quisquam, nisi tu, quae sola meorum
Conscia votorum es, me, quamvis plenus honorum
Et dictator eam Stygias et consul ad umbras,
Privatum, Fortuna, mori. Mihi funere nullo
Est opus, o superi: lacerum retinete cadaver
Fluctibus in mediis: desint mihi busta rogusque,
Dum metuar semper, terraque exspecter ab omni.
Haec fatum decimus, dictu mirabile, fluctus
Invalida cum puppe levat: nec rursus ab alto
Aggere deiecit pelagi, sed pertulit unda,
Scruposisque angusta vacant ubi litora saxis,
Imposuit terrae. Pariter tot regna, tot urbes
Fortunamque suam, tacta tellure, recepit.
Sed non tam remeans Caesar iam luce propinqua,
Quam tacita sua castra fuga comitesque fefellit.
Circumfusa duci flevit, gemituque suorum
Et non ingratis incessit turba querelis:
Quo te, dure, tulit virtus temeraria, Caesar?
Aut quae nos viles animas in fata relinquens,
Invitis spargenda dabas tua membra procellis?
Cum tot in hac anima populorum vita salusque
Pendeat, et tantus caput hoc sibi fecerit orbis,
Saevitia est voluisse mori. Nullusne  tuorum
Emeruit comitum, fatis non posse superstes
Esse tuis?  Cum te raperet mare, corpora segnis
Nostra sopor tenuit. Pudet, heu! Tibi caussa petendae
Haec fuit Hesperiae: visum est, committere quemquam
Tam saevo, crudele, mari. Sors ultima rerum
In dubios casus et prona pericula mortis
Praecipitare solet. Mundi iam summa tenentem
Permisisse mari!  Tantum quid numina lassas?
Sufficit ad belli summam favor iste laborque
Fortunae, quod te nostris impegit arenis?
Hine usus placuere deum, non rector ut orbis,
Nec dominus rerum, sed felix naufragus esses?
Talia iactantes, discussa nocte serenus
Oppressit cum sole dies, fessumque tumentes
Composuit pelagus, ventis patientibus, undas.
Nec non Hesperii lassatum fluctibus aequor
Ut videre duces, purumque insurgere coelo
Fracturum pelagus Borean, solvere carinas,
Quas ventus ductaeque pari moderamine dextrae
Permixtas habuere diu: latumque per aequor,
Ut terrestre, coit, consertis puppibus, agmen.
Sed nox saeva modum venti velique tenorem
Eripuit nautis, excussitque ordine puppes.
Strymona sic gelidum, bruma pellente, relinquunt
Poturae te, Nile, grues, primoque volatu
Effingunt varias, casu monstrante, figuras.
Mox ubi percussit tensas Notus altior alas,
Confusos temere immixtae glomerantur in orbes,
Et turbata perit dispersis littera pennis.
Cum primum redeunte die violentior aer
Puppibus incubuit, Phoebeo concitus ortu,
Praetereunt frustra tentati litora Lissi,
Nymphaeumque tenent. Nudas Aquilonibus undas
Succedens Boreae iam portum fecerat Auster. 
Undique collatis in robur Caesaris armis,
Summa videns duri Magnus discrimina Martis
Iam castris instare suis, seponere tutum
Coniugii decrevit onus, Lesboque remotam
Te procul a saevi strepitu, Cornelia, belli
Occulere. Heu quantum mentes dominatur in aequas
Iusta Venus! Dubium trepidumque ad proelia, Magne,
Te quoque fecit amor: quod nolles stare sub ictu
Fortunae, quo mundus erat Romanaque fata,
Coniux sola fuit. Mentem iam verba paratam
Destituunt, blandaeque iuvat ventura trahentem
Indulgere morae, et tempus subducere fatis.
Nocte sub extrema, pulso torpore quietis,
Dum fovet amplexu gravidum Cornelia curis
Pectus, et aversi petit oscula grata mariti:
Humentes mirata genas, percussaque caeco
Vulnere, non audet flentem deprendere Magnum.
Ille gemens: Vita non nunc mihi dulcior, inquit,
Cum taedet vitae, laeto sed tempore, coniux,
Venit moesta dies, et quam nimiumque parumque
Distulimus: iam totus adest in proelia Caesar.
Cedendum est bellis: quorum tibi tuta latebra
Lesbos erit. Desiste preces tentare: negavi
Iam mihi: non longos a me patiere recessus.
Pracipites aderunt casus: properante ruina,
Summa cadunt. Satis est audisse pericula Magni:
Meque tuus decepit amor, civilia bella
Si spectare potes.  Nam me iam, Marte parato,
Securos cepisse pudet cum coniuge somnos,
Eque tuo, miserum quatiunt cum classica mundun,
Surrexisse sint.  Vereor civilibus armis
Pompeium nullo tristem committere damno.
Tutior interea populis, et tutior omni
Rege, late, positamque procul fortuna mariti
Non tota te mole premat. Si numina nostras
Impulerint acies, maneat pars optima nostri;
Sitque mihi, si fata premant victorque cruentus
Quo fugisse velim. Vix tantum infirma dolorem
Cepit, et adtonito cessere e pectore sensus.
Tandem vix moestas potuit proferre querelas:
Nil mihi de fatis thalami superisque relictum est,
Magne, queri: nostros non rumpit funus amores,
Nec diri fax summa rogi: sed sorte frequenti
Plebeiaque nimis careo dimissa marito.
Hostis  ad  adventuum rumpamus foedera tedae:
Placemus socerum. Sic est tibi cognita, Magne,
Nostra fide? credisne aliquid mihi tutius esse,
Quam tibi? non olim casu pendemus ab uno?
Fulminibus me, saeve, iubes tantaeque ruinae
Absentem praestare caput? secura videtur
Sors tibi, cum facias etiam  nunc vota, perisse?
Ut nolim servire malis, sed morte parata
Te sequar ad manes; feriat dum moesta remotas
Fama procul terras, vivam tibi nempe superstes.
Adde, quod adsuescis fatis, tantumque dolorem
Crudelis me ferre doces. Ignosce fatenti:
Posse pati, timeo. Quodsi sunt vota, deisque
Audior, eventus rerum sciet ultima coniux.
Sollicitam rupes, iam te victore, tenebunt:
Et puppim, quae fata ferat tam laeta, timebo.
Nec solvent audita metus mihi prospera belli,
Cum, vacuis proiecta locis, a Caesare possim
Vel fugiente capi. Notescent litora clari
Nominis exsilio, positaque ibi coniuge Magni,
Quis Mitylenaeas poterit nescire latebras?
Hoc precor extremum, si nil tibi victa relinquent
Tutius arma fuga, cum te commiseris undis,
Quolibet infaustam potius deflecte carinam:
Litoribus quaerere meis. Sic fata, relictis
Exsiluit stratis amens, tormentaque nulla
Vult differre mora. Non moesti pectora Magni
Sustinet amplexu dulci, non colla tenere:
Extremusque perit tam longi fructus amoris:
Praecipitantque suos luctus, [neuterque recedens
Sustinuit dixisse, vale] vitamque per omnem
Nulla fuit tam moesta dies. Nam cetera damna
Durata iam mente malis firmaque tulerunt.
Labitur infelix, manibusque excepta suorum
Fertur ad aequoreas, ac se prosternit, arenas,
Litoraque ipsa tenet, tandemque illata carinae est.
Non sic infelix patiam portusque reliquit
Hesperios, saevi premerent cum Caesaris arma.
Fida comes Magni vadit duce sola relicto,
Pompeiumque fugit. Quae nox sibi proxima venit,
Insomnis. Viduo tum primum frigida lecto
Atque insueta quies uni, nudumque marito
Non haerente latus. Somno quam saepe gravata
Deceptis vacuum manibus complexa cubile est,
Atque oblita fugae quaesivit nocte maritum
Nam, flamma quamvis tacitas urgente medullas,
Non iuvat in toto corpus iactare cubili:
Servatur pars illa tori. Caruisse timebat
Pompeio: sed non superi tam laeta parabant.
Instabat, miserae Magnum quae redderet hora."
37,Phaedrus,fables_3,"Phaedri libellos legere si desideras, 
Vaces oportet, Eutyche, a negotiis, 
Ut liber animus sentiat vim carminis. 
Verum inquis tanti non est ingenium tuum, 
Momentum ut horae pereat officiis meis. 
Non ergo causa est manibus id tangi tuis, 
Quod occupatis auribus non convenit. 
Fortasse dices: Aliquae venient feriae, 
Quae me soluto pectore ad studium vocent. 
Legesne, quaeso, potius viles nenias, 
Impendas curam quam rei domesticae, 
Reddas amicis tempora, uxori vaces, 
Animum relaxes, otium des corpori, 
Ut assuetam fortius praestes vicem? 
Mutandum tibi propositum est ut vitae genus, 
Intrare si Musarum limen cogitas. 
Ego, quem Pierio mater enixa est iugo, 
In quo tonanti sancta Mnemosyne Iovi  
Fecunda novies artium peperit chorum, 
Quamvis in ipsa paene natus sim schola 
Curamque habendi penitus corde eraserim 
Et laude invicta vitam in hanc incubuerim, 
Fastidiose tamen in coetum recipior. 
Quid credis illi accidere, qui magnas opes 
Exaggerare quaerit omni vigilia, 
Docto labori dulce praeponens lucrum? 
Sed iam quodcumque fuerit, ut dixit Sinon, 
Ad regem cum Dardaniae perductus foret, 
Librum exarabo tertium Aesopi stilo, 
Honori et meritis dedicans illum tuis. 
Quem si leges, laetabor; sin autem minus, 
Habebunt certe quo se oblectent posteri. 
Nunc fabularum cur sit inventum genus, 
Brevi docebo. Servitus obnoxia, 
Quia quae volebat non audebat dicere, 
Affectus proprios in fabellas transtulit 
Calumniamque fictis elusit iocis. 
Ego porro illius semita feci viam, 
Et cogitavi plura quam reliquerat, 
In calamitatem deligens quaedam meam. 
Quod si accusator alius Seiano foret, 
Si testis alius, iudex alius denique, 
Dignum faterer esse me tantis malis, 
Nec his dolorem delenirem remediis.  
Suspicione si quis errabit sua 
Et rapiet ad se quod erit commune omnium, 
Stulte nudabit animi conscientiam. 
Huic excusatum me velim nihilo minus: 
Neque enim notare singulos mens est mihi, 
Verum ipsam vitam et mores hominum ostendere. 
Rem me professum dicet fors aliquis gravem. 
Si Phryx Aesopus potuit, Anacharsis Scytha 
Aeternam famam condere ingenio suo: 
Ego, litteratae qui sum propior Graeciae, 
Cur somno inerti deseram patriae decus? 
Threissa cum gens numeret auctores suos, 
Linoque Apollo sit parens, Musa Orpheo, 
Qui saxa cantu movit et domuit feras 
Hebrique tenuit impetus dulci mora. 
Ergo hinc abesto, livor, ne frustra gemas, 
Quoniam mihi sollemnis debetur gloria. 
Induxi te ad legendum; sincerum mihi 
Candore noto reddas iudicium peto. 
Anus iacere vidit epotam amphoram, 
Adhuc Falerna faece ex testa nobili  
Odorem quae iucundum late spargeret. 
Hunc postquam totis avida traxit naribus: 
O suavis anima! quale te dicam bonum 
Antehac fuisse, tales cum sint reliquiae? 
Hoc quo pertineat, dicet qui me noverit. 
Solet a despectis par referri gratia. 
Panthera imprudens olim in foveam decidit. 
Videre agrestes: alii fustes congerunt, 
Alii onerant saxis; quidam contra miseriti 
Periturae quippe, quamvis nemo laederet, 
Misere panem ut sustineret spiritum. 
Nox insecuta est: abeunt securi domum, 
Quasi inventuri mortuam postridie. 
At illa, vires ut refecit languidas, 
Veloci saltu fovea sese liberat 
Et in cubile concito properat gradu. 
Paucis diebus interpositis provolat, 
Pecus trucidat, ipsos pastores necat, 
Et cuncta vastans saevit irato impetu.  
Tum sibi timentes, qui ferae pepercerant, 
Damnum haud recusant, tantum pro vita rogant. 
At illa: Memini qui me saxo petierit, 
Qui panem dederit; vos timere absistite; 
Illis revertor hostis, qui me laeserunt. 
Usu peritus hariolo vel doctior 
Vulgo esse fertur, causa sed non dicitur, 
Notescet quae nunc primum fabella mea. 
Habenti cuidam pecora pepererunt oves 
Agnos humano capite. Monstro territus 
Ad consulendos currit maerens hariolos. 
Hic pertinere ad domini respondet caput 
Et avertendum victima periculum. 
Ille autem affirmat coniugem esse adulteram 
Et insitivos significari liberos,  
Sed expiari posse maiore hostia. 
Quid multa? Variis dissident sententiis 
Hominisque curam cura maiore aggravant. 
Aesopus ibi stans, naris emunctae senex, 
Natura numquam verba cui potuit dare: 
Si procurare vis ostentum, rustice, 
Uxores inquit da tuis pastoribus. 
Pendere ad lanium quidam vidit simium, 
Inter reliquas merces atque obsonia; 
Quaesivit quidnam saperet. Tum lanius iocans: 
Quale inquit caput est, talis praestatur sapor. 
Ridicule magis hoc dictum quam vere aestimo; 
Quando et formosos saepe inveni pessimos, 
Et turpi facie multos cognovi optimos. 
Successus ad perniciem multos devocat. 
Aesopo quidam petulans lapidem impegerat.  
Tanto inquit melior! Assem deinde illi dedit, 
Sic prosecutus: Plus non habeo mehercules, 
Sed unde accipere possis monstrabo tibi. 
Venit ecce dives et potens: huic similiter 
Impinge lapidem et dignum accipies praemium. 
Persuasus ille fecit quod monitus fuit; 
Sed spes fefellit impudentem audaciam: 
Comprensus namque poenas persolvit cruce. 
Musca in temone sedit et mulam increpans: 
Quam tarda es! inquit non vis citius progredi? 
Vide ne dolone collum compungam tibi. 
Respondit illa: Verbis non moveor tuis; 
Sed istum timeo sella qui prima sedens 
Iugum flagello temperat lento meum 
Et ora frenis continet spumantibus. 
Quapropter aufer frivolam insolentiam; 
Nam et ubi tricandum et ubi sit currendum scio. 
Hac derideri fabula merito potest, 
Qui sine virtute vanas exercet minas. 
Quam dulcis sit libertas, breviter proloquar. 
Cani perpasto macie confectus lupus 
Forte occucurrit. Dein salutati invicem 
Ut restiterunt: Unde sic, quaeso, nites? 
Aut quo cibo fecisti tantum corporis? 
Ego, qui sum longe fortior, pereo fame. 
Canis simpliciter: Eadem est condicio tibi, 
Praestare domino si par officium potes. 
Quod? inquit ille. Custos ut sis liminis, 
A furibus tuearis et noctu domum. 
Ego vero sum paratus: nunc patior nives 
Imbresque in silvis asperam vitam trahens: 
Quanto est facilius mihi sub tecto vivere, 
Et otiosum largo satiari cibo? 
Veni ergo mecum. Dum procedunt, aspicit 
Lupus a catena collum detritum cani. 
Unde hoc, amice? Nihil est. Dic sodes tamen. 
Quia videor acer, alligant me interdiu, 
Luce ut quiescam et vigilem, nox cum venerit: 
Crepusculo solutus, qua visum est, vagor. 
Affertur ultro panis; de mensa sua 
Dat ossa dominus; frusta iactat familia 
Et, quod fastidit quisque, pulmentarium.  
Sic sine labore venter impletur meus. 
Age, si quo abire est animus, est licentia? 
Non plane est inquit. Fruere, quae laudas, canis: 
Regnare nolo, liber ut non sim mihi. 
Praecepto monitus saepe te considera. 
Habebat quidam filiam turpissimam 
Idemque insignem pulchra facie filium. 
Hi, speculum in cathedra matris ut positum fuit, 
Pueriliter ludentes forte inspexerunt. 
Hic se formosum iactat: illa irascitur 
Nec gloriantis sustinet fratris iocos, 
Accipiens, quid enim? cuncta in contumeliam. 
Ergo ad patrem decurrit laesura invicem 
Magnaque invidia criminatur filium, 
Vir natus quod rem feminarum tetigerit. 
Amplexus ille utrumque et carpens oscula 
Dulcemque in ambos caritatem partiens: 
Cotidie inquit speculo vos uti volo: 
Tu formam ne corrumpas nequitiae malis; 
Tu faciem ut istam moribus vincas bonis. 
Vulgare amici nomen, sed rara est fides. 
Cum parvas aedes sibi fundasset Socrates, 
(Cuius non fugio mortem, si famam assequar, 
Et cedo invidiae, dummodo absolvar cinis), 
Ex populo sic nescio quis, ut fieri solet: 
Quaeso, tam angustam talis vir ponis domum? 
Utinam inquit veris hanc amicis impleam!. 
Periculosum est credere et non credere. 
Utriusque exemplum breviter exponam rei. 
Hippolytus obiit, quia novercae creditum est; 
Cassandrae quia non creditum, ruit Ilium. 
Ergo exploranda est veritas multum, prius 
Quam stulta prave iudicet sententia. 
Sed fabulosa ne vetustate elevem, 
Narrabo tibi memoria quod factum est mea. 
Maritus quidam cum diligeret coniugem 
Togamque puram iam pararet filio, 
Seductus in secretum a liberto est suo,  
Sperante heredem suffici se proximum. 
Qui cum de puero multa mentitus foret 
Et plura de flagitiis castae mulieris, 
Adiecit id, quod sentiebat maxime 
Doliturum amanti, ventitare adulterum 
Stuproque turpi pollui famam domus. 
Incensus ille falso uxoris crimine 
Simulavit iter ad villam clamque in oppido 
Subsedit: deinde noctu subito ianuam 
Intravit, recta cubiculum uxoris petens, 
In quo dormire mater natum iusserat, 
Aetatem adultam servans diligentius. 
Dum quaerunt lumen, dum concursant familia, 
Irae furentis impetum non sustinens 
Ad lectum vadit, temptat in tenebris caput. 
Ut sentit tonsum, gladio pectus transigit, 
Nihil respiciens, dum dolorem vindicet. 
Lucerna allata, simul aspexit filium 
Sanctamque uxorem dormientem cubiculo, 
Sopita primo quae nil somno senserat; 
Repraesentavit in se poenam facinoris 
Et ferro incubuit, quod credulitas strinxerat. 
Accusatores postularunt mulierem 
Romamque pertraxerunt ad centumviros. 
Maligna insontem deprimit suspicio,  
Quod bona possideat. Stant patroni fortiter 
Causam tuentes innocentis feminae. 
A Divo Augusto tunc petierunt iudices, 
Ut adiuvaret iuris iurandi fidem, 
Quod ipsos error implicuisset criminis. 
Qui postquam tenebras dispulit calumniae 
Certumque fontem veritatis repperit: 
Luat inquit poenas causa libertus mali; 
Namque orbam nato simul et privatam viro 
Miserandam potius quam damnandam existimo. 
Quod si delata perscrutatus crimina 
Paterfamilias esset, si mendacium 
Subtiliter limasset, a radicibus 
Non evertisset scelere funesto domum. 
Nil spernat auris, nec tamen credat statim. 
Quandoquidem et illi peccant, quos minime putes, 
Et qui non peccant, impugnantur fraudibus. 
Hoc admonere simplices etiam potest, 
Opinione alterius ne quid ponderent: 
Ambitio namque dissidens mortalium 
Aut gratiae subscribit aut odio suo. 
Erit ille notus quem per te cognoveris. 
Haec exsecutus sum propterea pluribus 
Brevitate nimia quoniam quosdam offendimus. 
Eunuchus litigabat cum quodam improbo, 
Qui super obscena dicta et petulans iurgium 
Damnum insectatus est amissi corporis. 
En ait hoc unum est, cur laborem validius, 
Integritatis testes quia desunt mihi. 
Sed quid fortunae, stulte, delictum arguis? 
Id demum est homini turpe, quod meruit pati. 
In sterquilino pullus gallinaceus 
Dum quaerit escam, margaritam repperit. 
Iaces indigno quanta res inquit loco! 
Hoc si quis pretii cupidus vidisset tui, 
Olim redisses ad splendorem pristinum. 
Ego quod te inveni, potior cui multo est cibus, 
Nec tibi prodesse nec mihi quicquam potest. 
Hoc illis narro, qui me non intellegunt. 
Apes in alta fecerant quercu favos: 
Hos fuci inertes esse dicebant suos. 
Lis ad forum deducta est, vespa iudice. 
Quae genus utrumque nosset cum pulcherrime, 
Legem duabus hanc proposuit partibus: 
Non inconveniens corpus et par est color, 
In dubium plane res ut merito venerit. 
Sed ne religio peccet imprudens mea, 
Alvos accipite et ceris opus infundite, 
Ut ex sapore mellis et forma favi, 
De quis nunc agitur, auctor horum appareat. 
Fuci recusant: apibus condicio placet. 
Tunc illa talem protulit sententiam: 
Apertum est quis non possit et quis fecerit. 
Quapropter apibus fructum restituo suum. 
Hanc praeterissem fabulam silentio, 
Si pactam fuci non recusassent fidem. 
Puerorum in turba quidam ludentem Atticus 
Aesopum nucibus cum vidisset, restitit 
Et quasi delirum risit. Quod sensit simul 
Derisor potius quam deridendus senex, 
Arcum retensum posuit in media via: 
Heus! inquit sapiens, expedi quid fecerim. 
Concurrit populus. Ille se torquet diu 
Nec quaestionis positae causam intellegit. 
Novissime succumbit. Tum victor sophus: 
Cito rumpes arcum semper si tensum habueris; 
At si laxaris, cum voles erit utilis. 
Sic lusus animo debent aliquando dari, 
Ad cogitandum melior ut redeat tibi. 
Inter capellas agno balanti canis: 
Stulte, inquit erras; non est hic mater tua;  
Ovesque segregatas ostendit procul. 
Non illam quaero, quae, cum libitum est, concipit, 
Dein portat onus ignotum certis mensibus, 
Novissime prolapsam effundit sarcinam; 
Verum illam, quae me nutrit admoto ubere 
Fraudatque natos lacte, ne desit mihi. 
Tamen illa est potior quae te peperit. Non ita est. 
Unde illa scivit niger an albus nascerer? 
Age porro: parere si voluisset feminam, 
Quid profecisset, cum crearer masculus? 
Beneficium sane magnum natali dedit, 
Ut exspectarem lanium in horas singulas! 
Cuius potestas nulla in gignendo fuit, 
Cur hac sit potior quae iacentis miserita est 
Dulcemque sponte praestat benevolentiam? 
Facit parentes bonitas, non necessitas. 
His demonstrare voluit auctor versibus 
Obsistere homines legibus, meritis capi. 
Humanitati qui se non accommodat, 
Plerumque poenas oppetit superbiae.  
Cicada acerbum noctuae convicium 
Faciebat, solitae victum in tenebris quaerere 
Cavoque ramo capere somnum interdiu. 
Rogata est ut taceret. Multo validius 
Clamare occepit. Rursus admota prece 
Accensa magis est. Noctua ut vidit sibi 
Nullum esse auxilium et verba contemni sua, 
Hac est aggressa garrulam fallacia: 
Dormire quia me non sinunt cantus tui, 
Sonare citharam quos putes Apollinis, 
Potare est animus nectar, quod Pallas mihi 
Nuper donavit; si non fastidis, veni; 
Una bibamus. Illa, quae arebat siti, 
Simul cognovit vocem laudari suam, 
Cupide advolavit. Noctua egressa e cavo 
Trepidantem consectata est et leto dedit. 
Sic viva quod negarat tribuit mortua. 
Olim quas vellent esse in tutela sua, 
Divi legerunt arbores. Quercus Iovi 
Et myrtus Veneri placuit, Phoebo laurea,  
Pinus Cybebae, populus celsa Herculi. 
Minerva admirans, quare steriles sumerent 
Interrogavit. Causam dixit Iuppiter: 
Honorem fructu ne videamur vendere. 
At mehercules narrabit quod quis voluerit, 
Oliva nobis propter fructum est gratior. 
Tunc sic deorum genitor atque hominum sator: 
O nata, merito sapiens dicere omnibus! 
Nisi utile est quod facimus, stulta est gloria. 
Nihil agere quod non prosit fabella admonet. 
Pavo ad Iunonem venit, indigne ferens 
Cantus luscinii quod sibi non tribuerit; 
Illum esse cunctis avibus admirabilem, 
Se derideri simul ac vocem miserit. 
Tunc consolandi gratia dixit dea: 
Sed forma vincis, vincis magnitudine; 
Nitor smaragdi collo praefulget tuo  
Pictisque plumis gemmeam caudam explicas. 
Quo mi inquit mutam speciem, si vincor sono? 
Fatorum arbitrio partes sunt vobis datae: 
Tibi forma, vires aquilae, luscinio melos, 
Augurium corvo, laeva cornici omina, 
Omnesque propriis sunt contentae dotibus. 
Noli affectare quod tibi non est datum, 
Delusa ne spes ad querelam reccidat. 
Aesopus domino solus cum esset familia, 
Parare cenam iussus est maturius. 
Ignem ergo quaerens aliquot lustravit domus, 
Tandemque invenit ubi lucernam accenderet. 
Tum circumeunti fuerat quod iter longius 
Effecit brevius: namque recta per forum 
Coepit redire. Et quidam e turba garrulus: 
Aesope, medio sole quid cum lumine? 
Hominem inquit quaero, et abiit festinans domum. 
Hoc si molestus ille ad animum rettulit,  
Sensit profecto se hominem non visum seni, 
Intempestive qui occupato alluserit. 
Supersunt mihi quae scribam, sed parco sciens, 
Primum ne videar esse tibi molestior, 
Distringit quem multarum rerum varietas; 
Dein si quis eadem forte conari velit, 
Habere ut possit aliquid operis residui: 
Quamvis materiae tanta abundet copia, 
Labori faber ut desit, non fabro labor. 
Brevitati nostrae praemium ut reddas peto 
Quod es pollicitus: exhibe vocis fidem. 
Nam vita morti propior est cotidie, 
Et hoc minus perveniet ad me muneris, 
Quo plus consumet temporis dilatio. 
Si cito rem perages, usus fiet longior: 
Fruar diutius, si celerius coepero. 
Languentis aevi dum sunt aliquae reliquiae,  
Auxilio locus est: olim senio debilem 
Frustra adiuvare bonitas nitetur tua, 
Cum iam desierit esse beneficium utile 
Et mors vicina flagitabit debitum. 
Stultum admovere tibi preces existimo, 
Proclivis ultro cum sit misericordia. 
Saepe impetravit veniam confessus reus: 
Quanto innocenti iustius debet dari? 
Tuae sunt partes; fuerunt aliorum prius, 
Dein simili gyro venient aliorum vices. 
Decerne quod religio, quod patitur fides, 
Et graviter me tutare iudicio tuo. 
Excedit animus quem proposuit terminum; 
Sed difficulter continetur spiritus, 
Integritatis qui sincerae conscius 
A noxiorum premitur insolentiis. 
Qui sint, requires; apparebunt tempore. 
Ego, quondam legi quam puer sententiam, 
Palam muttire plebeio piaculum est, 
Dum sanitas constabit, pulchre meminero."
38,Persius,sati_2,"hunc, Macrine, diem numera meliore lapillo, qui tibi labentis apponit candidus annos, funde merum Genio, non tu prece poscis emaci quae nisi seductis nequeas committere divis. at bona pars procerum tacita libabit  acerra;  haut cuivis promptum est murmurque humilesque susurros tollere de templis et aperto vivere voto.  mens bona, fama, fides
haec clare et ut audiat hospes; illa sibi introrsum et sub lingua murmurat: o si ebulliat patruus, praeclarum funus!
et o si  sub rastro crepet argenti mihi seria dextro Hercule! pupillumve utinam, quem proximus heres inpello, expungam! namque est  scabiosus et acri bile tumet. Nerio iam tertia conditur  uxor!
haec sancte ut poscas, Tiberino in gurgite mergis  mane caput bis terque et noctem flumine purgas?        Heus age, responde (minimum est quod scire laboro): de Iove quid sentis? estne ut praeponere cures hunc—cuinam?
cuinam? vis Staio? an scilicet haeres? quis potior iudex puerisve quis aptior orbis?  hoc igitur, quo tu Iovis aurem impellere temptas, dic agedum Staio: pro Iuppiter! o bone,
clamet,  Iuppiter!
at sese non clamet Iuppiter ipse? ignovisse putas, quia, cum tonat, ocius ilex sulpure discutitur sacro quam tuque domusque?  an quia non fibris ovium Ergennaque iubente triste iaces lucis evitandumque bidental, idcirco stolidam praebet tibi vellere barbam Iuppiter? aut quidnam est qua tu mercede deorum emeris auriculas? pulmone et lactibus unctis?  Ecce avia aut metuens divum matertera cunis exemit puerum, frontemque atque uda labella infami digito et lustralibus ante salivis expiat, urentis oculos inhibere petita; tunc manibus quatit et spem macram supplice voto        nunc Licini in campos, nunc Crassi mittit in aedis: hunc optent generum rex et regina; puellae hunc rapiant; quidquid calcaverit hic, rosa fiat.
ast ego nutrici non mando vota; negato, Iuppiter, haec illi, quamvis te albata rogarit!   Poscis opem nervis corpusque fidele senectae, esto, age; sed grandes patinae tuccetaque crassa adnuere his superos vetuere Iovemque morantur. Rem struere exoptas caeso bove Mercuriumque accersis fibra: da fortunare penatis,  da pecus et gregibus fetum!
quo pessime, pacto, tot tibi cum in flammis  iunicum omenta liquescant? et tamen hic extis et opimo vincere ferto intendit: iam crescit ager, iam crescit ovile, iam dabitur, iam iam
—-donec deceptus et exspes  nequiquam fundo suspiret nummus in imo. Si tibi crateras argenti incusaque pingui auro dona feram, sudes et pectore laevo excutiat guttas laetari praetrepidum cor. hinc illud subiit, auro sacras quod ovato  perducis facies; nam fratres inter aenos      somnia pituita qui purgatissima mittunt praecipui sunto sitque illis aurea barba, aurum vasa Numae Saturniaque impulit aera Vestalesque urnas et Tuscum fictile mutat.  O curvae in terris animae et caelestium inanis! quid iuvat hoc, templis nostros immittere mores et bona dis ex hac scelerata ducere pulpa? haec sibi corrupto casiam dissolvit olivo, et Calabrum coxit vitiato murice vellus;  haec bacam conchae rasisse et stringere venas ferventis massae crudo de pulvere iussit. peccat et haec, peccat, vitio tamen utitur, at vos dicite, pontifices: in sancto quid facit aurum? nempe hoc quod Veneri donatae a virgine pupae.  quin damus id superis, de magna quod dare lance non possit magni Messalae lippa propago: compositum ius fasque animo sanctosque recessus mentis et incoctum generoso pectus honesto. haec cedo ut admoveam templis, et farre litabo."
39,Persius,sati_3,"nempe haec adsidue? iam clarum mane fenestras intrat et angustos extendit lumine rimas; stertimus, indomitum quod despumare Falernum sufficiat, quinta dum linea tangitur umbra, en quid agis? siccas insana canicula messes  iam dudum coquit et patula pecus omne sub ulmo est"" unus ait comitum. "" verumne? itan? ocius adsit huc aliquis, nemon?
turgescit vitrea bilis: findor ut Arcadiae pecuaria rudere credas, iam liber et positis bicolor membrana capillis  inque manus chartae nodosaque venit harundo; tunc querimur  crassus calamo quod pendeat umor, nigra set infusa vanescit  sepia lympha; dilutas querimur geminet quod fistula guttas. O miser inque dies ultra miser, hucine rerum  venimus? aut cur non potius teneroque columbo et similis regum pueris pappare minutum poscis et iratus mammae lallare recusas? querimus a; queritur L: quaeritur P.  vanescat aL.   An tali studeam calamo?
cui verba? quid istas succinis ambages? tibi luditur. effluis amens,  contemnere: sonat vitium percussa maligne respondet viridi non cocta fidelia limo. udum et molle lutum es, nunc nunc properandus et acri fingendus sine fine rota. sed rure paterno est tibi far modicum, purum et sine labe salinum  (quid metuas?) cultrixque foci secura patella, hoc satis? an deceat pulmonem rumpere ventis, stemmate quod Tusco ramum millesime ducis censoremve tuum vel quod trabeate salutas? ad populum phaleras! ego te intus et in cute novi.  non pudet ad morem discincti vivere Nattae? sed stupet hic vitio et fibris increvit opimum pingue, caret culpa, nescit quid perdat, et alto demersus summa rursus non bullit in unda. Magne pater divum, saevos punire tyrannos  haut alia ratione velis, cum dira libido moverit ingenium ferventi tincta veneno: virtutem videant intabescantque relicta, anne magis Siculi gemuerunt aera iuvenci, et magis auratis pendens laquearibus ensis This metaphor, taken from testing the soundness of a jar by the ring, is repeated in v. .  Referring to the annual parade (transvectio) of the equites, clad in their purple robes of state (trabea), before the Censor.  Peisius warns the youth that he is in danger of falling into the lowest state of all, that of the incorrigible reprobate who is dead to all moral feeling, and has to suffer, when too   purpureas subter cervices terruit, "" imus imus praecipites "" quam si sibi dicat et intus palleat infelix quod proxima nesciat uxor? Saepe oculos, memini, tangebam parvus olivo, grandia si nollem morituri verba Catonis  dicere  non sano multum laudanda magistro, quae pater adductis sudans audiret amicis, iure etenim id summum, quid dexter senio ferret scire erat in voto, damnosa canicula quantum raderet, angustae collo non fallier orcae,  neu quis callidior buxum torquere flagello. Haut tibi inexpertum curvos deprendere, mores, quaeque docet sapiens bracatis inlita Medis porticus, insomnis quibus et detonsa iuventus invigilat siliquis et grandi pasta polenta;  et tibi, quae Samios diduxit  littera ramos, surgentem dextro monstravit limite callem;   stertis adhuc? laxumque caput conpage soluta        oscitat hesternum dissutis undique malis? est aliquid quo tendis, et in quod derigis  arcum?  an passim sequeris corvos testaque lutoque, securus quo pes ferat, atque ex tempore vivis? Elleborum frustra, cum iam cutis aegra tumebit, poscentis videas: venienti occurrite morbo, et quid opus Cratero magnos promittere montis?  discite et, o miseri, causas cognoscite rerum: quid sumus et quidnam victuri gignimur, ordo quis datus aut metae qua mollis flexus et unde, quis modus argento, quid fas optare, quid asper utile nummus habet, patriae carisque propinquis  quantum elargiri deceat, quem te deus esse iussit et humana qua parte Iocatus es in re; disce, nec invideas quod multa fidelia putet in locuplete penu defensis pinguibus Vmbris, et piper et pernae, Marsi monumenta cluentis,    maenaque quod prima nondum defecerit orca. Hic aliquis de gente hircosa centurionum dicat: quod sapio, satis est mihi. non ego curo esse quod Arcesilas aerumnosique Solones      obstipo capite et Agentes lumine terram,  murmura cum secum et rabiosa silentia rodunt atque exporrecto trutinantur verba labello, aegroti veteris meditantes somnia, gigni de nihilo nihilum, in nihilum nil posse reverti, hoc est quod palles? cur quis non prandeat hoc est?
his populus ridet, multumque torosa iuventus ingeminat tremulos naso crispante cachinnos.  Inspice, nescio quid trepidat mihi pectus et aegris faucibus exsuperat gravis halitus, inspice sodes
qui dicit medico, iussus requiescere, postquam  tertia conpositas vidit nox currere venas, de maiore domo modice sitiente lagoena lenia loturo sibi Surrentina rogavit.   heus bone, tu palles.
nihil est.
videas tamen istuc, quidquid id est: surgit tacite tibi lutea pellis.
at tu deterius palles. ne sis mihi tutor. iam pridem hunc sepeli: tu restas.
perge, tacebo.
turgidus hic epulis atque albo ventre lavatur, gutture sulpureas lente exhalante mefites. sed tremor inter vina subit calidumque trientem    excutit e manibus, dentes crepuere refecti, uncta cadunt laxis tunc pulmentaria labris. hinc tuba, candelae, tandemque beatulus alto     conpositus lecto crassisque lutatus amomis in portam rigidas calces extendit, at illum  hesterni capite induto subiere Quirites.  Tange, miser, venas et pone in pectore dextram, nil calet hic. summosque pedes attinge manusque: non frigent.
visa est si forte pecunia sive candida vicini subrisit molle puella,  cor tibi rite salit? positum est algente catino durum olus et populi cribro decussa farina: temptemus fauces; tenero latet ulcus in ore putre, quod haut deceat plebeia radere beta. alges, cum excussit membris timor albus aristas;  nunc face supposita fervescit sanguis et ira scintillant oculi, dicisque facisque quod ipse non sani esse hominis non sanus iuret Orestes."
40,Phaedrus,fables_2,"Exemplis continetur Aesopi genus; 
Nec aliud quicquam per fabellas quaeritur 
Quam corrigatur error ut mortalium 
Acuatque sese diligens industria. 
Quicumque fuerit ergo narrandi iocus, 
Dum capiat aurem et servet propositum suum, 
Re commendatur, non auctoris nomine. 
Equidem omni cura morem servabo senis; 
Sed si libuerit aliquid interponere, 
Dictorum sensus ut delectet varietas, 
Bonas in partes, lector, accipias velim, 
Ita si rependet illi brevitas gratiam. 
Cuius verbosa ne sit commendatio,  
Attende, cur negare cupidis debeas, 
Modestis etiam offerre quod non petierint. 
Super iuvencum stabat deiectum leo. 
Praedator intervenit partem postulans. 
Darem inquit nisi soleres per te sumere: 
Et improbum reiecit. Forte innoxius 
Viator est deductus in eundem locum 
Feroque viso rettulit retro pedem. 
Cui placidus ille: Non est quod timeas ait; 
Et, quae debetur pars tuae modestiae, 
Audacter tolle. Tunc diviso tergore 
Silvas petivit, homini ut accessum daret. 
Exemplum egregium prorsus et laudabile; 
Verum est aviditas dives et pauper pudor. 
A feminis utcumque spoliari viros, 
Ament, amentur, nempe exemplis discimus. 
Aetatis mediae quendam mulier non rudis 
Tenebat annos celans elegantia,  
Animosque eiusdem pulchra iuvenis ceperat. 
Ambae, videri dum volunt illi pares, 
Capillos homini legere coepere invicem. 
Qui se putaret fingi cura mulierum, 
Calvus repente factus est; nam funditus 
Canos puella, nigros anus evellerat. 
Laceratus quidam morsu vehementis canis 
Tinctum cruore panem misit malefico, 
Audierat esse quod remedium vulneris. 
Tunc sic Aesopus: Noli coram pluribus 
Hoc facere canibus, ne nos vivos devorent, 
Cum scierint esse tale culpae praemium. 
Successus improborum plures allicit. 
Aquila in sublimi quercu nidum fecerat; 
Feles cavernam nancta in media pepererat; 
Sus nemoris cultrix fetum ad imam posuerat. 
Tum fortuitum feles contubernium 
Fraude et scelesta sic evertit malitia. 
Ad nidum scandit volucris: Pernicies ait 
Tibi paratur, forsan et miserae mihi; 
Nam fodere terram quod vides cotidie  
Aprum insidiosum, quercum vult evertere, 
Ut nostram in plano facile progeniem opprimat. 
Terrore offuso et perturbatis sensibus 
Derepit ad cubile setosae suis: 
Magno inquit in periclo sunt nati tui; 
Nam, simul exieris pastum cum tenero grege, 
Aquila est parata rapere porcellos tibi. 
Hunc quoque timore postquam complevit locum, 
Dolosa tuto condidit sese cavo. 
Inde evagata noctu suspenso pede, 
Ubi esca se replevit et prolem suam, 
Pavorem simulans prospicit toto die. 
Ruinam metuens aquila ramis desidet; 
Aper rapinam vitans non prodit foras. 
Quid multa? Inedia sunt consumpti cum suis 
Felisque catulis largam praebuerunt dapem. 
Quantum homo bilinguis saepe concinnet mali, 
Documentum habere stulta credulitas potest. 
Est ardalionum quaedam Romae natio, 
Trepide concursans, occupata in otio,  
Gratis anhelans, multa agendo nihil agens, 
Sibi molesta et aliis odiosissima. 
Hanc emendare, si tamen possum, volo 
Vera fabella: pretium est operae attendere. 
Caesar Tiberius cum petens Neapolim 
In Misenensem villam venisset suam, 
Quae monte summo posita Luculli manu 
Prospectat Siculum et perspicit Tuscum mare: 
Ex alticinctis unus atriensibus, 
Cui tunica ab umeris linteo Pelusio 
Erat destricta, cirris dependentibus, 
Perambulante laeta domino viridia, 
Alveolo coepit ligneo conspargere 
Humum aestuantem, come officium iactitans, 
Sed deridetur. Inde notis flexibus 
Praecurrit alium in xystum, sedans pulverem. 
Agnoscit hominem Caesar remque intellegit. 
Id ut putavit esse nescio quid boni: 
Heus! inquit dominus. Ille enimvero assilit, 
Donationis alacer certae gaudio. 
Tum sic iocata est tanta maiestas ducis: 
Non multum egisti et opera nequiquam perit: 
Multo maioris alapae mecum veneunt. 
Contra potentes nemo est munitus satis; 
Si vero accessit consiliator maleficus, 
Vis et nequitia quicquid oppugnant, ruit. 
Aquila in sublime sustulit testudinem. 
Quae cum abdidisset cornea corpus domo 
Nec ullo pacto laedi posset condita, 
Venit per auras cornix et propter volans: 
Opimam sane praedam rapuisti unguibus; 
Sed nisi monstraro quid sit faciendum tibi, 
Gravi nequiquam te lassabit pondere. 
Promissa parte suadet, ut scopulum super 
Altis ab astris duram illidat corticem, 
Qua comminuta facile vescatur cibo. 
Inducta verbis aquila, monitis paruit, 
Simul et magistrae large divisit dapem. 
Sic tuta quae naturae fuerat munere, 
Impar duabus occidit tristi nece. 
Muli gravati sarcinis ibant duo: 
Unus ferebat fiscos cum pecunia, 
Alter tumentes multo saccos hordeo. 
Ille onere dives celsa cervice eminens 
Clarumque collo iactans tintinnabulum, 
Comes quieto sequitur et placido gradu. 
Subito latrones ex insidiis advolant 
Interque caedem ferro mulum sauciant, 
Diripiunt nummos, neglegunt vile hordeum. 
Spoliatus igitur casus cum fleret suos: 
Equidem inquit alter me contemptum gaudeo; 
Nam nil amisi nec sum laesus vulnere. 
Hoc argumento tuta est hominum tenuitas; 
Magnae periclo sunt opes obnoxiae. 
Cervus nemorosis excitatus latibulis, 
Ut venatorum effugeret instantem necem,  
Caeco timore proximam villam petit 
Et opportuno se bovili condidit. 
Hic bos latenti: Quidnam voluisti tibi, 
Infelix, ultro qui ad necem cucurreris 
Hominumque tecto spiritum commiseris? 
At ille supplex: Vos modo inquit parcite; 
Occasione rursus erumpam data. 
Spatium diei noctis excipiunt vices. 
Frondem bubulcus affert, nil ideo videt. 
Eunt subinde et redeunt omnes rustici, 
Nemo animadvertit: transit etiam vilicus, 
Nec ille quicquam sentit. Tum gaudens ferus 
Bubus quietis agere coepit gratias, 
Hospitium adverso quod praestiterint tempore. 
Respondit unus: Salvum te cupimus quidem; 
Sed ille, qui oculos centum habet, si venerit, 
Magno in periclo vita vertetur tua. 
Haec inter ipse dominus a cena redit 
Et quia corruptos viderat nuper boves, 
Accedit ad praesepe: Cur frondis parum est, 
Stramenta desunt? Tollere haec aranea 
Quantum est laboris? Dum scrutatur singula, 
Cervi quoque alta conspicatur cornua;  
Quem convocata iubet occidi familia 
Praedamque tollit. Haec significat fabula 
Dominum videre plurimum in rebus suis. 
Aesopi ingenio statuam posuere Attici 
Servumque collocarunt aeterna in basi, 
Patere honoris scirent ut cuncti viam 
Nec generi tribui, sed virtuti gloriam. 
Quoniam occuparat alter ne primus foret, 
Ne solus esset studui; quod superfuit: 
Nec haec invidia, verum est aemulatio. 
Quod si labori faverit Latium meo, 
Plures habebit, quos opponat Graeciae. 
Si livor obtrectare curam voluerit, 
Non tamen eripiet laudis conscientiam. 
Si nostrum studium ad aures pervenit tuas  
Et arte fictas animus sentit fabulas, 
Omnem querelam submovet felicitas. 
Sin autem doctus illis occurrit labor, 
Sinistra quos in lucem natura extulit 
Nec quicquam possunt nisi meliores carpere, 
Fatale exitium corde durato feram, 
Donec fortunam criminis pudeat sui."
41,Lucan,phars_4,"At procul extremis terrarum    Caesar in oris
Martem  saevus agit, non multa caede nocentem,
Maxima sed fati ducibus momenta daturum.
Iure pari rector castris Afranius illis
Ac Petreius erat: concordia duxit in aequas
Imperium  commune vices, tutelaque valli
Pervigil alterno paret custodia signo.
His praeter Latias acies erat impiger Astur,
Vettonesque leves, profugique a gente vetusta
Gallorum Celtae, miscentes nomen Iberis.
Colle tumet modico, lenique excrevit in altum
Pingue solum tumulo: super hunc fundata vetusta
Surgit Ilerda manu: placidis praelabitur undis
Hesperios inter Sicoris non ultimus amnes;
Saxeus ingenti quem pons amplectitur arcu,
Hibernas passurus aquas. At proxima rupes
Signa tenet Magni: nec Caesar colle minore
Castra levat: medius dirimit tentoria gurges.
Explicat hinc tellus campos effusa patentes,
Vix oculo prendente modum, camposque coerces,
Cinga rapax, vetitus fluctus et litora cursu
Oceani pepulisse tuo: nam gurgite mixto,
Qui praestat terris, aufert tibi nomen Iberus.
Prima dies belli cessavit Marte cruento,
Spectandasque ducum vires numerosaque signa
Exposuit. Piguit sceleris; pudor arma furentum
Continuit; patriaeque et ruptis legibus unum
Donavere diem. Prono tunc Caesar Olympo
In noctem subita circumdedit agmina fossa,
Dum primae perstant acies, hostemque fefellit,
Et prope consertis obduxit castra maniplis.
Luce nova collem subito conscendere cursu,
Qui medius tutam castris dirimebat Ilerdam,
Imperat. Huc hostem pariter terrorque pudorque
Impulit; et rapto tumulum prior agmine cepit.
His virtus ferrumque locum promittit: at illis
Ipse locus. Miles rupes oneratus in altas
Nititur: adversoque acies in monte supina
Haeret, et in tergum casura, umbone sequentis
Erigitur. Nulli telum vibrare vacabat,
Dum labat et fixo firmat vestigia pilo,
Dum scopulos stirpesque tenent, atque, hoste relicto,
Caedunt ense viam. Vidit lapsura ruina
Agmina dux, equitemque iubet succedere bello,
Munitumque latus laevo praeducere gyro.
Sic pedes ex facili, nulloque urgente, receptus,
Irritus et victor, subducto Marte, pependit.
Hactenus armorum discrimina: cetera bello
Fata dedit variis incertus motibus aer.
Pigro bruma gelu, siccis Aquilonibus haerens,
Aethere constricto pluvias in nube tenebat.
Urebant montana nives, camposque iacentes
Non duraturae conspecto sole pruinae:
Atque omnis propior mergenti sidera coelo
Aruerat tellus hiberno dura sereno.
Sed postquam vernus calidum Titana recepit
Sidera respiciens delapsae portitor Helles,
Atque iterum, aequatis ad iustae pondera Librae
Temporibus, vicere dies: tunc, sole relicto,
Cynthia quo primum cornu dubitanda refulsit,
Exclusit Boream, flammasque accepit ab Euro.
Ille suo nubes quascumque invenit in axe,
Torsit in occiduum Nabataeis flatibus orbem:
Et quas sentit Arabs, et quas Gangetica tellus
Exhalat nebulas, quidquid concrescere primus
Sol patitur, quidquid coeli fuscator Eoi
Intulerat Corus, quidquid defenderat Indos,
Incendere diem nubes, oriente remotae;
Nec medio potuere graves incumbere mundo,
Sed nimbos rapuere fuga. Vacat imbribus Arctos
Et Notus; in solam Calpen fluit humidus aer.
Hic, ubi iam Zephyri fines et summus Olympi
Cardo tenet Tethyn, vetitae transcurrere, densos
Involvere globos; congestumque aeris atri
Vix recipit spatium, quod separat aethere terram.
Iamque polo pressae largos densentur in imbres,
Spissataeque fluunt: nec servant fulmina flammas,
Quamvis crebra micent: moriuntur fulgura nimbis
Hinc imperfecto complectitur aera gyro
Arcus, vix ulla variatus luce colorem,
Oceanumque bibit, raptosque ad nubila fluctus
Pertulit, et coelo diffusum reddidit aequor.
Iamque Pyrenaeae, quas numquam solvere Titan
Evaluit, fluxere nives, fractoque madescunt
Saxa gelu. Tunc, quae solitis e fontibus exit,
Non habet unda vias: tam largas alveus omnis
A ripis accepit aquas. Iam naufraga campo
Caesaris arma natant, impulsaque gurgite multo
Castra labant: alto restagnant flumina vallo.
Non pecorum raptus faciles, non pabula mersi
Ulla ferunt sulci: tectarum errore viarum
Fallitur occultis sparsus populator in agris.
Iamque, comes semper magnorum prima malorum.
Saeva fames aderat: nulloque obsesses ab hoste
Miles eget; toto censu non prodigus emit
Exiguam Cererem. Pro lucri pallida tabes!
Non deest prolato ieiunus venditor auro.
Iam tumuli collesque latent: iam flumina cuncta
Condidit una palus, vastaque voragine mersit:
Absorpsit penitus rupes, ac tecta ferarum
Detulit, atque ipsas hausit, subitisque frementes
Vorticibus contorsit aquas et repulit aestus
Fortior Oceani. Nec Phoebum surgere sentit
Nox subiecta polo; rerum discrimina miscet
Deformis coeli facies iunctaeque tenebrae.
Sic mundi pars ima iacet, quam zona nivalis
Perpetuaeque premunt hiemes; non sidera coelo
Ulla videt, sterili non quidquam frigore gignit,
Sed glacie medios signorum temperat ignes.
Sic, o summe parens mundi, sic sorte secunda
Aequorei rector facias, Neptune, tridentis:
Et tu perpetuis impendas aera nimbis;
Tu remeare vetes quoscumque emiseris aestus.
Non habeant amnes declivem ad litora cursum,
Sed pelagi referantur aquis: concussaque tellus
Laxet iter fluviis. Hos campos Rhenus inundet,.
Hos Rhodanus: vastos obliquent flumina fontes.
Rhipaeas huc solve nives, huc stagna lacusque
Et pigras, ubicumque iacent, effunde paludes:
Et miseras bellis civilibus eripe terras. 
Sed parvo Fortuna viri contenta pavore,
Plena redit, solitoque magis favere secundi
Et veniam meruere dei. Iam rarior aer,
Et par Phoebus aquis, densas in vellera nubes
Sparserat, et noctes ventura luce rubebant:
Servatoque loco rerum, discessit ab astris
Humor, et ima petit, quidquid pendebat aquarum.
Tollere silva comas, stagnis emergere colles
Incipiunt, visoque die durescere valles.
Utque habuit ripas Sicoris, camposque reliquit,
Primum cana salix madefacto vimine parvam
Texitur in puppim, caesoque inducta iuvenco
Vectoris patiens tumidum superenatat amnem.
Sic Venetus stagnante Pado, fusoque Britannus
Navigat Oceano: sic, cum tenet omnis Nilus,
Conseritur bibula Memphitis cymba papyro.
His ratibus transiecta manus festinat utrinque
Succisum curvare nemus; fluviique ferocis
Incrementa timens, non primis robora ripis
Imposuit: medios pontem distendit in agros.
Ac ne quid Sicoris repetitis audeat undis,
Spargitur in sulcos, et scisso gurgite rivis
Dat poenas maioris aquae. Postquam omnia fatis
Caesaris ire videt, celsam Petreius Ilerdam
Deserit, et noti diffisus viribus orbis,
Indomitos quaerit populos et semper in arma
Mortis amore feros, et tendit in ultima mundi.
Nudatos Caesar colles desertaque castra
Conspiciens, capere arma iubet, nec quaerere pontem
Nec vada, sed duris fluvium superare lacertis.
Paretur, rapuitque ruens in proelia miles,
Quod fugiens timuisset, iter. Mox uda receptis
Membra fovent armis, gelidosque a gurgite cursu
Restituunt artus, donec decresceret umbra,
In medium surgente die. Iamque agmina summa
Carpit eques, dubiique fugae pugnaeque tenentur.
Adtollunt campo geminae iuga saxea rupes,
Valle cava media. Tellus hinc ardua celsos
Continuat colles: tutae quos inter opaco
Anfractu latuere viae. Quibus hoste potito
Faucibus, emitti terrarum in devia Martem
Inque feras gentes, Caesar videt. Ite sine ullo
Ordine, ait, raptumque fuga convertite bellum,
Et faciem pugnae vultusque inferte minaces:
Nec liceat pavidis ignava occumbere morte:
Excipiant recto fugientes pectore ferrum.
Dixit, et ad montes tendentem praevenit hostem.
Illic exiguo paullum distantia vallo
Castra locant. Postquam spatio languentia nullo
Mutua conspicuos habuerunt lumina vultus,
Et fratres natosque suos videre patresque,
Deprensum est civile nefas! Tenuere parumper
Ora metu: tantum nutu motoque salutant
Ense suos. Mox ut stimulis maioribus ardens
Rupit amor leges, audet transcendere vallum
Miles, in amplexus effusas tendere palmas.
Hospitis ille ciet nomen; vocat ille propinquum:
Admonet hunc studiis consors puerilibus aetas:
Nec Romanus erat, qui non agnoverat hostem.
Arma rigant lacrimis, singultibus oscula rumpunt:
Et, quamvis nullo maculatus sanguine, miles,
Quae potuit, fecisse timet. Quid pectora pulses?
Quid, vesane, gemis? fletus quid fundis inanes,
Nec te sponte tua sceleri parere fateris?
Usque adeone times, quem tu facis ipse timendum?
Classica dent bellum; saevos tu neglige cantus:
Signa ferant; cessa: iamiam civilis Erinnys
Concidet, et Caesar generum privatus amabit.
Nunc ades, aeterno complectens omnia nexu,
O rerum mixtique salus, Concordia, mundi,
Et sacer orbis amor: magnum nunc saecula nostra
Venturi discrimen habent. Periere latebrae
Tot scelerum: populo venia est erepta nocenti:
Agnovere suos. Pro numine fata sinistro,
Exigua requie tantas augentia clades!
Pax erat, et miles, castris permixtus utrisque,
Errabat: duro concordes cespite mensas
Institnunt, et permixto libamina Baccho
Gramineis fluxere focis: iunctoque cubili
Extrahit insomnes bellorum fabula noctes:
Quo primum steterint campo, qua lancea dextra
Exierit. Dum, quae gesserunt fortia, iactant,
Et dum multa negant, quod solum fata petebant,
Est miseris renovata fides, atque omne futurum
Crevit amore nefas. Nam postquam foedera pacis
Cognita Petreio, seque et sua tradita venum
Castra videt, famulas scelerata ad proelia dextras
Excitat, atque hostes turba stipatus inermes
Praecipitat castris, iunctosque amplexibus ense
Separat, et multo disturbat sanguine pacem.
Addidit ira ferox moturas proelia voces:
Immemor o patriae, signorum oblite tuorum,
Non potes hoc caussae, miles, praestare senatus,
Adsertor victo redeas ut Caesare; certe
Ut vincare, potes.  Dum ferrum, incertaque fata,
Quique fluat multo non deerit vulnere sanguis,
Ibitis ad dominum,  damnataque signa feretis?
Utque habeat famulos nullo discrimine, Caesar
Exorandus erit? ducibus quoque vita petenda est?
Numquam nostra salus pretium   mercesque nefandae
Proditionis erit: non hoc civilia bella,
Ut vivamus, agunt.  Trahimur sub nomine pacis.
Non chalybem gentes penitus fugiente metallo
Eruerent, nulli vallarent oppida muri,
Non sonipes in bella ferox, non iret in aequor
Turrigeras classis pelago sparsura carinas,
Si bene libertas umquam pro pace daretur.
Hostes nempe meos sceleri iurata nefando
Sacramenta tenent: at vobis vilior hoc est
Vestra fides, quod pro caussa pugnantibus aequa
Et veniam sperare licet.  Pro dira pudoris
Foedera! Nunc toto fatorum ignarus in orbe,
Magne, paras acies, mundique extrema tenentes
Sollicitas reges, cum forsan foedere nostro
Iam tibi sit promissa salus. Sic fatur, et omnes
Concussit mentes, scelerumque reduxit amorem.
Sic, ubi desuetae silvis in carcere clauso
Mansuevere ferae, et vultus posuere minaces,
Atque hominem didicere pati: si torrida parvus
Venit in ora cruor, redeunt rabiesque furorque,
Admonitaeque tument gustato sanguine fauces;
Fervet, et a trepido vix abstinet ira magistro.
Itur in omne nefas: et quae Fortuna deorum.
Invidia caeca bellorum in nocte tulisset,
Fecit monstra fides: inter mensasque torosque,
Quae modo complexu foverunt, pectora caedunt.
Et quamvis primo ferrum strinxere gementes,
Ut dextrae iusti gladius dissuasor adhaesit,
Dum feriant, odere suos, animosque labantes
Confirmant ictu. Fervent iam castra tumultu,
[Et scelerum turba: rapiuntur colla parentum.]
Ac velut occultum pereat scelus, omnia monstra
In faciem posuere ducum: iuvat esse nocentes. 
Tu, Caesar, quamvis spoliatus milite multo,
Agnoscis superos. Neque enim tibi maior in arvis
Emathiis fortuna fuit, nec Phocidos undis
Massiliae, Phario nec tantum est aequore gestum.
Hoc siquidem solo civilis crimine belli
Dux caussae melioris eris. Polluta nefanda
Agmina caede duces iunctis committere castris
Non audent, altaeque ad moenia rursus Ilerdae
Intendere fugam. Campos eques obvius omnes
Abstulit, et siccis inclusit collibus hostem.
Tunc inopes undae praerupta cingere fossa
Caesar avet, nec castra pati contingere ripas,
Aut circum largos curvari brachia fontes.
Ut leti videre viam, conversus in iram
Praecipitem timor est. Miles, non utile clausis
Auxilium, mactavit equos: tandemque coactus
Spe posita damnare fugam, casurus in hostes
Fertur. Ut effuso Caesar decurrere passu
Vidit, et ad certam devotos tendere mortem:
Tela tene iam, miles, ait, ferrumque ruenti
Subtrahe: non ullo constet mihi sanguine bellum:
Vincitur haud gratis, iugulo qui provocat hostem.
En sibi vilis adest invisa luce iuventus,
Iam damno peritura meo. Non sentiet ictus,
Incumbet gladiis, gaudebit sanguine fuso.
Deserat hic fervor mentes, cadat impetus amens.
Perdant velle mori. Sic deflagrare minaces
Incassum et vetito passus languescere bello,
Substituit merso dum nox sua lumina Phoebo.
Inde ubi nulla data est miscendi copia Martis,
Paullatim cadit ira ferox, mentesque tepescunt;
Saucia maiores animos ut pectora gestant,
Dum dolor est ictusque recens, et mobile nervis
Conamen calidus praebet cruor, ossaque nondum
Adduxere cutem: si conscius ensis adacti
Stat victor, tenuitque manus, tunc frigidus artus
Adligat atque animum subducto robore torpor,
Postquam sicca rigens adstrinxit vulnera sanguis.
Iamque inopes undae, primum tellure refossa,
Occultos latices abstrusaque flumina quaerunt:
Nec solum rastris durisque ligonibus arva,
Sed gladiis fodere suis: puteusque cavati
Montis ad irrigui premitur fastigia campi.
Non se tam penitus, tam longe luce relicta
Merserit Asturii scrutator pallidus auri.
Non tamen aut tectis sonuerunt cursibus amnes,
Aut micuere novi, percusso pumice, fontes:
Atra nec exiguo stillant sudantia rore,
Aut impulsa levi turbatur glarea vena.
Tunc exhausta super multo sudore iuventus
Extrahitur, duris silicum lassata metallis.
Quoque minus possent siccos tolerare vapores,
Quaesitae fecistis aquae. Nec languida fessi
Corpora sustentant epulis, mensasque perosi
Auxilium fecere famem. Si mollius arvum
Prodidit humorem, pingues manus utraque glebas
Exprimit ora super. Nigro si turbida limo
Colluvies immota iacet, cadit omnis in haustus
Certatim obscoenos miles: moriensque recepit,
Quas nollet victurus, aquas: rituque ferarum
Distentas siccant pecudes, et lacte negato,
Sordidus exhausto sorbetur ab ubere sanguis.
tunc herbas frondesque terunt, et rore madentes
Destringunt ramos: ac si quos palmite crudo
Arboris aut tenera succos pressere medulla.
O fortunati, fugiens quos barbarus hostis
Fontibus immixto stravit per rura veneno.
Hos licet in fluvios saniem tabemque ferarum,
Pallida Dictaeis, Caesar, nascentia saxis
Infundas aconita palam, Romana iuventus
Non decepta bibet. Torrentur viscera flamma,
Oraque sicca rigent squamosis aspera linguis.
Iam marcent venae, nulloque humore rigatus
Aeris alternos angustat pulmo meatus,
Rescissoque nocent suspiria dura palato.
Pandunt ora tamen, nocturnumque aera captant.
Exspectant imbres, quorum modo cuncta natabant
Impulsu, et siccis vultus in nubibus haerent.
Quoque magis miseros undae ieiunia solvant,
Non super arentem Meroen Cancrique sub axe,
Qua nudi Garamantes arant, sedere: sed inter
Stagnantem Sicorim  et rapidum deprensus Iberum
Spectat vicinos sitiens exercitus amnes. 
Iam domiti cessere duces, pacisque petendae
Auctor damnatis supplex Afranius armis,
Semianimes in castra trahens hostilia turmas,
Victoris stetit ante pedes. Servata precanti
Maiestas, non fracta malis, interque priorem
Fortunam casusque novos gerit omnia victi,
Sed ducis, et veniam securo pectore poscit:
Si me degeneri stravissent fata sub hoste
Non deerat fortis rapiendo dextera leto:
At nunc sola mihi est orandae caussa salutis,
Dignum donanda, Caesar, te credere vita.
Non partis studiis agimur, nec sumsimus arma
Consiliis inimica tuis. Nos denique bellum
Invenit civile duces; caussaeque priori,
Dum potuit, servata fides. Nil fata moramur:
Tradimus Hesperias gentes, aperimus Eoas,
Securumque orbis patimur post terga relicti.
Nec cruor effusus campis tibi bella peregit,
Nec ferrum  lassaeque manus. Hoc hostibus unum,
Quod vincas, ignosce tuis. Nec magna petuntur.
Otia des fessis, vitam patiaris inermes
Degere, quam tribuis: campis prostrata iacere
Agmina nostra putes: neque enim felicibus armis
Misceri damnata decet, partemque triumphi
Captos ferre tui: turba haec sua fata peregit.
Hoc petimus, victos ne tecum vincere cogas.
Dixerat: at facilis Caesar vultuque serenus
Flectitur, atque usum belli poenamque remittit.
Ut primum iustae placuerunt foedera pacis,
Incustoditos decurrit miles ad amnes;
Incumbit ripis, permissaque flumina turbat.
Continuus multis subitarum tractus aquarum,
Aera non passus vacuis discurrere venis,
Arctavit clausitque animam: nec fervida pestis
Cedit adhuc: sed morbus egens iam gurgite plenis
Visceribus sibi poscit aquas. Mox robora nervis
Et vires rediere viris. O prodiga rerum
Luxuries, numquam parvo contenta parato,
Et quaesitorum terra pelagoque ciborum
Ambitiosa fames, et lautae gloria mensae,
Discite, quam parvo liceat producere vitam,
Et quantum natura petat. Non erigit aegros
Nobilis ignoto diffusus consule Bacchus:
Non auro murrhaque bibunt; sed gurgite puro
Vita redit. Satis est populis fluviusque Ceresque.
Heu miseri, qui bella gerunt! Tunc, arma relinquens
Victori, miles spoliato pectore tutus
Innocuusque suas, curarum liber, in urbes
Spargitur. O quantum donata pace potitos
Excussis umquam ferrum librasse lacertis
Poenituit, tolerasse sitim, frustraque rogasse
Prospera bella deos.  Nempe usis Marte secundo
Tot dubiae restant acies, tot in orbe labores:
Ut numquam fortuna labet successibus anceps,
Vincendum toties, terras fundendus in omnes
Est cruor, et Caesar per tot sua fata sequendus.
Felix, qui potuit, mundi nutante ruina,
Quo iaceat iam scire loco. Non proelia fessos
Ulla vocant, certos non rumpunt classica somnos.
Iam coniux natique rudes et sordida tecta
Et non deductos recipit sua terra colonos.
Hoc quoque securis oneris fortuna remisit,
Sollicitus menti quod abest favor. Ille salutis
Est auctor, dux ille fuit. Sic proelia soli
Felices nullo spectant civilia voto. 
Non eadem belli totum fortuna per orbem
Constitit: in partes aliquid sed Caesaris ausa eat,
Qua maria Hadriaci longas ferit unda Salonas,
Et tepidum in molles Zephyros excurrit Iader.
Illic, bellaci confisus gente Curictum,
Quos alit Hadriaco tellus circumflua ponto,
Clauditur extrema residens Antonius ora,
Cautus ab incursu belli, si sola recedat,
Expugnat quae tuta, fames. Non pabula tellus
Pascendis submittit equis, non proserit ullam
Flava Ceres segetem: spoliabat gramine campum
Miles, et adtonso miseris iam dentibus arvo
Castrorum siccas de cespite vulserat herbas,
Ut primum adversae socios in litore terrae
Et Basilum videre ducem: nova furta per aequor
Exquisita fugae. Neque enim de more carinas
Extendunt, puppesque levant, sed firma gerendis
Molibus insolito contexunt robora ductu.
Namque ratem vacuae sustentant undique cuppae,
Quarum porrectis series constricta catenis
Ordinibus geminis obliquas excipit alnos.
Nec gerit expositum telis in fronte patenti
Remigium: sed, quod trabibus circumdedit aequor,
Hoc ferit, et taciti praebet miracula cursus,
Quod nec vela ferat, nec apertas verberet undas.
Tunc freta servantur, dum se declivibus undis
Aestus agat, refluoque mari nudentur arenae.
Iamque relabenti crescebant litora ponto;
Missa ratis prono defertur lapsa profundo,
Et geminae comites. Cunctas super ardua turris
Eminet, et tremulis tabulata minantia pinnis.
Noluit Illyricae custos Octavius undae
Confestim tentare ratem, celeresque carinas
Continuit, cursu crescat dum praeda secundo:
Et temere ingressos repetendum invitat ad aequor
Pace maris. Sic dum pavidos formidine cervos
Claudat odoratae metuentes aera pennae,
Aut dum dispositis adtollat retia varis
Venator, tenet ora levis clamosa Molossi,
Spartanos Cretasque ligat: nec creditur ulli
Silva cani, nisi qui presso vestigia rostro
Colligit, et praeda nescit latrare reperta,
Contentus tremulo monstrasse cubilia loro.
Nec mora: complentur moles, avideque petitis
Insula deseritur ratibus, quo tempore primas
Impedit ad noctem  iam lux extrema tenebras.
At Pompeianus fraudes innectere ponto
Antiqua parat arte Cilix, passusque vacare
Summa freti, medio suspendit vincula ponto,
Et laxas fluitare sinit religatque catenas
Rupis ab Illyricae scopulis. Nec prima, nec illa,
Quae sequitur, tardata ratis: sed tertia moles
Haesit, et ad cautes adducto fune secuta est.
Impendent cava saxa mari, ruituraque semper
Stat (mirum) moles, et silvis aequor inumbrat.
Huc fractas Aquilone rates submersaque pontus
Corpora saepe tulit, caecisque abscondit in antris:
Restituit raptus tectum mare: quumque cavernae
Evomuere fretum, contorti verticis undae
Tauromenitanam vincunt fervore Charybdin.
Hic Opiterginis moles onerata colonis
Constitit: hanc omni puppes statione solutae
Circumeunt: alii rupes ac litora complent.
Vulteius tacitas sensit sub gurgite fraudes;
(Dux erat ille ratis,) frustra qui vincula ferro
Rumpere conatus, poscit spe proelia nulla,
Incertus qua terga daret, qua pectora bello.
Hoc tamen in casu, quantum deprensa valebat,
Effecit virtus: inter tot millia captae
Circumfusa rati et plenam vix inde cohortem
Pugna fuit; non longa quidem: nam condidit atra
Nox lucem dubiam, pacemque habuere tenebrae.
Tunc sic adtonitam venturaque fata paventem
Rexit magnanima Vulteius voce cohortem:
Libera non ultra, parva quam nocte, iuventus,
Consulite extremis angusto tempore rebus.
Vita brevis nulli super est, qui tempus in illa
Quaerendae sibi mortis habet: nec gloria leti
Inferior, iuvenes, admoto occurrere fato.
Omnibus incerto venturae tempore vitae,
Par animi laus est, et quos speraveris annos
Perdere, et extremae momentum abrumpere lucis,
Accersas dum fata manu.    Non cogitur ullus
Velle mori. Fuga nulla patet: stant undique nostris
Intenti cives iugulis. Decernite letum,
Et metus omnis abest: cupias quodcumque necesse est.
Non tamen in caeca bellorum nube cadendum est,
Aut cum permixtis acies sua tela tenebris
Involvunt, conserta iacent cum corpora campo,
In medium mors omnis abit, perit obruta virtus.
Nos in conspicua sociis hostique carina
Constituere dei. Praebebunt aequora testes,
Praebebunt terrae, summis dabit insula saxis:
Spectabunt geminae diverso e litore partes.
Nescio quod nostris magnum et memorabile fatis
Exemplum, Fortuna, paras.    Quaecumque per aevum
Exhibuit monumenta fides, servataque ferro
Militiae pietas, transibit nostra iuventus.
Namque suis pro te gladiis incumbere, Caesar,
Esse parum  scimus: sed non maiora supersunt
Obsessis, tanti quae pignora demus amoris.
Abscidit nostrae multum sors invida laudi,
Quod non cum senibus capti natisque tenemur.
Indomitos sciat esse viros, timeatque furentes
Et morti faciles animos, et gaudeat hostis
Non plures haesisse rates.  Tentare parabunt
Foederibus, turpique volent corrumpere vita.
O utinam, quo plus habeat mors unica famae,
Promittant veniam, iubeant sperare salutem:
Ne nos, cum calido fodiemus viscera ferro,
Desperasse putent.  Magna virtute merendum est,
Caesar ut, amissis inter tot millia paucis,
Hoc damnum clademque vocet. Dent fata recessum
Emittantque licet, vitare instantia nolim.
Proieci vitam, comites, totusque futurae
Mortis agor stimulis: furor est. Agnoscere solis
Permissum est, quos iam tangit vicinia fati,
Victurosque dei celant, ut vivere durent,
Felix esse mori. Sic cunctas sustulit ardor
Nobilium mentes iuvenum: cum sidera coeli
Ante ducis voces oculis humentibus omnes
Adspicerent, flexoque Ursae temone paverent,
Iidem, cum fortes animos praecepta subissent,
Optavere diem. Nec segnis mergere ponto
Tunc erat astra polus: nam sol Ledaea tenebat
Sidera, vicino cum lux altissima Cancro est:
Nox tum Thessalicas urgebat parva sagittas.
Detegit orta dies stantes in rupibus Istros,
Pugnacesque mari Graia cum classe Liburnos.
Tentavere prius suspenso vincere bello
Foederibus, fieret captis si dulcior ipsa
Mortis vita mora. Stabat devota inventus,
Damnata iam luce ferox, securaque pugnae
Promisso sibi fine manu: nullique tumultus
Excussere viris mentes ad summa paratas:
Innumerasque simul pauci terraque marique
Sustinuere manus: tanta est fiducia mortis.
Utque satis bello visum est fluxisse cruoris,
Versus ab hoste furor. Primus dux ipse carinae
Vulteius, iugulo poscens iam fata retecto,
Ecquis, ait, iuvenum est, cuius sit dextra cruore
Digna meo, certaque fide per vulnera nostra
Testetur se velle mori?  Nec plura locuto
Viscera non unus iamdudum transigit ensis.
Collaudat cunctos: sed eum, cui vulnera prima
Debebat, grato moriens interficit ictu.
Concurrent alii, totamque in partibus unis
Bellorum fecere nefas. Sic semine Cadmi
Emicuit Dircaea cohors, ceciditque suorum
Vulneribus, dirum Thebanis fratribus omen:
Phasidos et campis insomni dente creati
Terrigenae, missa magicis e cantibus ira,
Cognato tantos complerunt sanguine sulcos:
Ipsaque, inexpertis quod primum fecerat herbis,
Expavit Medea nefas. Sic mutua pacti
Fata cadunt iuvenes: nimiumque in morte virorum
Mors virtutis habet: pariter sternuntque caduntque
Vulnere letali: nec quemquam dextra fefellit,
Cum feriat moriente manu. Nec vulnus adactis
Debetur gladiis: percussum est pectore ferrum,
Et iugulis pressere manum. Cum sorte cruenta
Fratribus incurrant fratres, natusque parenti,
Haud trepidante tamen toto cum pondere dextra
Exegere enses. Pietas ferientibus una,
Non repetisse, fuit. Iam latis viscera lapsa
Semianimes traxere foris, multumque cruoris
Infudere mari. Despectam cernere lucem,
Victoresque suos vultu spectare superbo,
Et mortem sentire iuvat. Iam strage cruenta
Conspicitur cumulata ratis: bustisque remittunt
Corpora victores, ducibus mirantibus, ulli
Esse ducem tanti. Nullam maiore locuta est
Ore ratem totum discurrens fama per orbem.
Non tamen ignavae post haec exempla virorum
Percipient gentes, quam sit non ardua virtus
Servitium fugisse manu. Sed regna timentur
Ob ferrum, et saevis libertas uritur armis:
Ignoratque datos, ne quisquam serviat, enses.
Mors, utinam pavidos vitae subducere nolles,
Sed virtus te sola daret!   Non segnior illo
Marte fuit, qui tunc Libycis exarsit in arvis. 
Namque rates audax Lilybaeo litore solvit
Curio: nec forti velis Aquilone recepto
Inter semirutas magnae Carthaginis arces
Et Clupeam tenuit stationis litora notae:
Primaque castra locat cano procul aequore, qua se
Bagrada lentus agit, siccae sulcator arenae.
Inde petit tumulos exesasque undique rupes,
Antaei quae regna vocat non vana vetustas.
Nominis antiqui cupientem noscere caussas
Cognita per multos docuit rudis incola patres,
Nondum post genitos Tellus effeta gigantes,
Terribilem Libyeis partum concepit in antris.
Nec tam iusta fuit terrarum gloria Typhon,
Aut Tityos Briareusque ferox: coeloque pepercit,
Quod non Phlegraeis Antaeum sustulit arvis.
Hoc quoque tam vastas cumulavit munere vires
Terra sui foetus, quod, cum tetigere parentem,
Iam defecta vigent renovato robore membra.
Haec illi spelunca domus: latuisse sub alta
Rupe ferunt, epulas raptos habuisse leones.
Ad somnos non terga ferae praebere cubile
Adsuerunt, non silva torum: viresque resumit
In nuda tellure iacens. Periere coloni
Arvorum Libyes: pereunt, quos adpulit aequor,
Auxilioque diu virtus non usa cadendi,
Terrae spernit opes:  invictus robore cunctis,
Quamvis staret, erat.  Tandem vulgata cruenti
Fama mali, terras monstris aequorque levantem
Magnanimum Alciden Libycas excivit in oras.
Ille Cleonaei proiecit terga leonis,
Antaeus Libyci. Perfudit membra liquore
Hospes, Olympiacae servato more palaestrae:
Ille, parum fidens pedibus contingere matrem,
Auxilium membris calidas infundit arenas.
Conseruere  manus et multo brachia nexu.
Colla diu gravibus frustra tentata lacertis:
Immotumque caput fixa cum fronte tenetur:
Miranturque habuisse parem. Nec viribus uti
Alcides primo voluit certamine totis,
Exhausitque virum: quod creber anhelitus illi
Prodidit, et gelidus fesso de corpore sudor.
Tunc cervix lassata quati: tunc pectore pectus
Urgeri: tunc obliqua percussa labare
Crura manu. Iam terga viri cedentia victor
Adligat, et medium, compressis ilibus, arctat:
Inguinaque insertis pedibus distendit, et omnem
Explicuit per membra virum. Rapit arida tellus
Sudorem: calido complentur sanguine venae.
Intumuere tori, totosque induruit artus,
Herculeosque novo laxavit corpore nodos.
Constitit Alcides stupefactus robore tanto:
Nec sic Inachiis, quamvis rudis esset, in undis
Desectam timuit, reparatis anguibus, hydram.
Conflixere pares, telluris viribus ille,
Ille suis. Numquam saevae sperare novercae
Plus licuit.  Videt exhaustos sudoribus artus
Cervicemque viri siccam, qua ferret Olympum.
Utque iterum fessis iniecit brachia membris,
Non exspectatis Antaeus viribus hostis
Sponte cadit, maiorque, accepto robore, surgit.
Quisquis inest terris, in fessos spiritus artus
Egeritur; tellusque viro luctante laborat.
Ut tandem auxilium tactae prodesse parentis
Alcides sensit: standum est tibi, dixit, et ultra
Non credere solo, sternique vetabere terra.
Haerebis pressis intra mea pectora membris:
Huc, Antaee, cades. Sic fatus, sustulit alte
Nitentem in terras iuvenem. Morientis in artus
Non potuit nati tellus submittere vires.
Alcides medium tenuit: iam pectora pigro
Stricta gelu: terrisque diu non credidit hostem.
Hinc, aevi veteris custos, famosa vetustas
Miratrixque sui signavit nomine terras.
Sed maiora dedit cognomina collibus istis,
Poenum qui Latiis revocavit ab arcibus hostem,
Scipio. Iam sedes Libyca tellure potito
Haec fuit. En, veteris cernis vestigia valli.
Romana hos primum tenuit victoria campos.
Curio laetatus, tamquam fortuna locorum
Bella gerat, servetque ducum sibi fata priorum,
Felici non fausta loco tentoria ponens,
Indulsit castris, et collibus abstulit omen,
Sollicitatque feros non aequis viribus hostes.
Omnis Romanis quae cesserat Africa signis,
Tunc Vari sub iure fuit: qui, robore quamquam
Confisus Latio, regis tamen undique vires
Excivit Libycae gentis, extremaque mundi
Signa, suum comitata Iubam. Non fusior ulli
Terra fuit domino: qua sunt longissima regna,
Cardine ab occiduo vicinus Gadibus Atlas
Terminat: a medio confinis Syrtibus Hammon:
At qua lata iacet vasti plaga fervida regni,
Distinet Oceanum, zonaeque exusta calentis
Sufficiunt spatio. Populi tot castra sequuntur:
Autololes, Numidaeque vagi, semperque paratus
Inculto Gaetulus equo: tunc concolor Indo
Maurus, inops Nasamon, mixti Garamante perusto
Marmaridae volucres, aequaturusque sagittas
Medorum,    tremulum cum torsit missile, Mazax:
Et gens quae nudo residens Massylia dorso
Ora levi flectit frenorum nescia virga:
Et solitus vacuis errare mapalibus Afer
Venator, ferrique simul fiducia non est,
Vestibus iratos laxis operire leones.
Nec solum studiis civilibus arma parabat,
Privatae sed bella dabat Iuba concitus irae.
Hunc quoque, quo superos humanaque polluit anno,
Lege tribunicia solio depellere avorum
Curio tentarat, Libyamque auferre tyranno,
Dum regnum te, Roma, facit. Memor ille doloris
Hoc bellum sceptri fructum putat esse retenti.
Hac igitur regis trepidat iam Curio fama,
Et quod Caesareis numquam devota iuventus
Illa nimis castris, nec Rheni miles in undis
Exploratus erat, Corfini captus in arce,
Infidusque novis ducibus, dubiusque priori,
Fas utrumque putat. Sed postquam languida segni
Cernit cuncta metu, nocturnaque munia valli
Desolata fuga, trepida sic mente profatur:
Audendo magnus tegitur timor: arma capessam
Ipse prior: campum miles descendat in aequum,
Dum meus est: variam semper dant otia mentem.
Eripe consilium pugna. Cum dira voluntas
Ense subit presso, et galeae texere pudorem,
Quis conferre duces meminit? quis pendere caussas?
Qua stetit, inde favet: veluti fatalis arenae
Muneribus non ira vetus concurrere cogit
Productos: odere pares. Sic fatus, apertis
Instruxit campis acies: quem blanda futuris
Deceptura malis belli fortuna recepit.
Nam pepulit Varum campo, nudataque foeda
Terga fuga, donec vetuerunt castra, cecidit. 
Tristia sed postquam superati proelia Vari
Sunt audita Iubae: laetus, quod gloria belli
Sit rebus servata suis, rapit agmina furtim,
Obscuratque suam per iussa silentia famam,
Hoc solum metuens, incautus ab hoste timeri.
Mittitur, exigua qui proelia prima lacessat
Eliciatque manu, Numidis a rege secundus,
Ut sibi commissi simulator Sabura belli.
Ipse cava regni vires in valle retentat:
Aspidas ut Pharias cauda sollertior hostis
Ludit, et iratas incerta provocat umbra:
Obliquusque caput vanas serpentis in auras
Effusae tuto comprendit guttura morsu
Letiferam citra saniem: tunc irrita pestis
Exprimitur, faucesque fluunt pereunte veneno.
Fraudibus eventum dederat fortuna: feroxque,
Non exploratis occulti viribus hostis,
Curio nocturnum castris erumpere cogit
Ignotisque equitem late discurrere campis.
Ipse sub aurorae primos excedere motus
Signa iubet castris, multum frustraque rogatus
Ut Libycas metuat fraudes, infectaque semper
Punica bella dolis. Leti fortuna propinqui
Tradiderat fatis iuvenem: bellumque trahebat
Auctorem civile suum. Super ardua ducit
Saxa, super cautes, abrupto limite, signa:
Cum procul e summis conspecti collibus hostes
Fraude sua cessere parum, dum colle relicto
Effusam patulis aciem committeret arvis.
Ille, fugam credens, simulatae nescius artis,
Ut victor, medios aciem proiecit in agros.
tunc primum patuere doli, Numidaeque fugaces
Undique completis clauserunt montibus agmen.
Obstupuit dux ipse simul, perituraque turba.
Non timidi petiere fugam, non proelia fortes:
Quippe ubi non sonipes motus clangore tubarum
Saxa quatit pulsu, rigidos vexantia frenos
Ora terens, spargitque iubas, et subrigit aures,
Incertoque pedum pugnat non stare tumultu.
Fessa iacet cervix. Fumant sudoribus artus,
Oraque proiecta squalent arentia lingua:
Pectora rauca gemunt, quae creber anhelitus urguet:
Et defecta gravis longe trahit ilia pulsus:
Siccaque sanguineis durescit spuma lupatis.
Iamque gradum neque verberibus stimulisque coacti,
Nec quamvis crebris iussi calcaribus addunt.
Vulneribus coguntur equi. Nec profuit ulli
Cornipedis rupisse moras: neque enim impetus illis
Incursusque fuit: tantum profertur ad hostes,
Et spatium iaculis oblato vulnere donat.
At vagus Afer equos ut primum emisit in agmen,
Tunc campi tremuere sono: terraque soluta,
Quantus Bistonio torquetur turbine, pulvis
Aera nube sua texit, traxitque tenebras.
Ut vero in pedites fatum miserabile belli
Incubuit, nullo dubii discrimine Martis
Ancipites steterunt casus, sed tempora pugnae
Mors tenuit. Neque enim licuit procurrere contra,
Et miscere manus. Sic undique septa iuventus
Cominus obliquis et rectis eminus hastis
Obruitur: non vulneribus  nec sanguine, solum
Telorum nimbo peritura, ac pondere ferri.
Ergo acies tantae parum spissantur in orbem:
Ac, si quis metuens medium  correpsit in agmen,
Vix impune suos inter convertitur enses:
Densaturque globus, quantum pede prima relato
Constrinxit gyros acies. Non arma movendi
Iam locus est pressis: stipataque membra teruntur:
Frangitur armatum colliso pectore pectus.
Non tam laeta tulit victor spectacula Maurus,
Quam fortuna dabat: fluvios non ille cruoris,
Membrorumque videt lapsum, et ferientia terram
Corpora: compressum turba stetit omne cadaver.
Excitet invisas dirae Carthaginis umbras
Inferiis fortuna novis: ferat ista cruentus
Hannibal et Poeni tam dira piacula manes.
Romanam, superi, Libyca tellure ruinam
Pompeio prodesse nefas, votisque senatus.
Africa nos potius vincat sibi. Curio fusas
Ut vidit campis acies, et cernere tantas
Permisit clades compressus sanguine pulvis,
Non tulit adflictis animam producere rebus,
Aut sperare fugam: ceciditque in strage suorum,
Impiger ad letum, et fortis virtute coacta.
Quid nunc rostra tibi prosunt turbata, forumque,
Unde tribunicia plebeius signifer arte
Arma dabas populis? quid prodita iura senatus.
Et gener atque socer bello concurrere iussi?
Ante iaces, quam dira duces Pharsalia confert,
Spectandumque tibi bellum civile negatum est.
Has urbi miserae vestro de sanguine poenas
Nempe datis? luitis iugulo sic arma, potentes?
Felix Roma quidem, civesque habitura beatos,
Si libertatis superis tam cura placeret,
Quam vindicta placet. Libycas, en, nobile corpus,
Pascit aves nullo contectus Curio busto.
At tibi nos (quando non proderit ista silere,
A quibus omne aevi senium sua fama repellit,)
Digna damus, iuvenis, meritae praeconia vitae.
Haud alium tanta civem tulit indole Roma,
Aut cui plus leges deberent recta sequenti.
Perdita tunc urbi nocuerunt saecula, postquam
Ambitus, et luxus, et opum metuenda facultas
Transverso mentem dubiam torrente tulerunt:
Momentumque fuit mutatus Curio rerum,
Gallorum captus spoliis, et Caesaris auro.
Ius licet in iugulos nostros sibi fecerit ense
Sulla potens, Mariusque ferox, et Cinna cruentus,
Caesareaeque domus series: cui tanta potestas
Concessa est? Emere omnes, hic vendidit urbem."
42,Ovid,epist,"Penelope Ulixi
Haec tua Penelope lento tibi mittit, Ulixe;
Nil mihi rescribas attinet: ipse veni!
Troia iacet certe, Danais invisa puellis;
Vix Priamus tanti totaque Troia fuit.
O utinam tum, cum Lacedaemona classe petebat,
Obrutus insanis esset adulter aquis!
Non ego deserto iacuissem frigida lecto,
Nec quererer tardos ire relicta dies;
Nec mihi quaerenti spatiosam fallere noctem
Lassaret viduas pendula tela manus.
Quando ego non timui graviora pericula veris?
Res est solliciti plena timoris amor.
In te fingebam violentos Troas ituros;
Nomine in Hectoreo pallida semper eram.
Sive quis Antilochum narrabat ab hoste revictum,
Antilochus nostri causa timoris erat; 
Sive Menoetiaden falsis cecidisse sub armis,
Flebam successu posse carere dolos.
Sanguine Tlepolemus Lyciam tepefecerat hastam;
Tlepolemi leto cura novata mea est.
Denique, quisquis erat castris iugulatus Achivis,
Frigidius glacie pectus amantis erat.
Sed bene consuluit casto deus aequus amori.
Versa est in cineres sospite Troia viro.
Argolici rediere duces, altaria fumant;
Ponitur ad patrios barbara praeda deos.
Grata ferunt nymphae pro salvis dona maritis;
Illi victa suis Troica fata canunt.
Mirantur iustique senes trepidaeque puellae;
Narrantis coniunx pendet ab ore viri.
Atque aliquis posita monstrat fera proelia mensa,
Pingit et exiguo Pergama tota mero:
'Hac ibat Simois; haec est Sigeia tellus;
Hic steterat Priami regia celsa senis.
Illic Aeacides, illic tendebat Ulixes;
Hic lacer admissos terruit Hector equos.'
Omnia namque tuo senior te quaerere misso
Rettulerat nato Nestor, at ille mihi.
Rettulit et ferro Rhesumque Dolonaque caesos,
Utque sit hic somno proditus, ille dolo.
Ausus es — o nimium nimiumque oblite tuorum! — 
Thracia nocturno tangere castra dolo
Totque simul mactare viros, adiutus ab uno!
At bene cautus eras et memor ante mei! 
Usque metu micuere sinus, dum victor amicum
Dictus es Ismariis isse per agmen equis.
Sed mihi quid prodest vestris disiecta lacertis
Ilios et, murus quod fuit, esse solum,
Si maneo, qualis Troia durante manebam,
Virque mihi dempto fine carendus abest?
Diruta sunt aliis, uni mihi Pergama restant,
Incola captivo quae bove victor arat. 
Iam seges est, ubi Troia fuit, resecandaque falce
Luxuriat Phrygio sanguine pinguis humus;
Semisepulta virum curvis feriuntur aratris
Ossa, ruinosas occulit herba domos.
Victor abes, nec scire mihi, quae causa morandi,
Aut in quo lateas ferreus orbe, licet!
Quisquis ad haec vertit peregrinam litora puppim,
Ille mihi de te multa rogatus abit,
Quamque tibi reddat, si te modo viderit usquam,
Traditur huic digitis charta notata meis.
Nos Pylon, antiqui Neleia Nestoris arva,
Misimus; incerta est fama remissa Pylo.
Misimus et Sparten; Sparte quoque nescia veri.
Quas habitas terras, aut ubi lentus abes?
Utilius starent etiamnunc moenia Phoebi — 
Irascor votis, heu, levis ipsa meis!
Scirem ubi pugnares, et tantum bella timerem,
Et mea cum multis iuncta querela foret. 
Quid timeam, ignoro — timeo tamen omnia demens,
Et patet in curas area lata meas.
Quaecumque aequor habet, quaecumque pericula tellus,
Tam longae causas suspicor esse morae.
Haec ego dum stulte metuo, quae vestra libido est,
Esse peregrino captus amore potes.
Forsitan et narres, quam sit tibi rustica coniunx,
Quae tantum lanas non sinat esse rudes.
Fallar, et hoc crimen tenues vanescat in auras,
Neve, revertendi liber, abesse velis!
Me pater Icarius viduo discedere lecto
Cogit et immensas increpat usque moras.
Increpet usque licet — tua sum, tua dicar oportet;
Penelope coniunx semper Ulixis ero.
Ille tamen pietate mea precibusque pudicis
Frangitur et vires temperat ipse suas.
Dulichii Samiique et quos tulit alta Zacynthos,
Turba ruunt in me luxuriosa proci,
Inque tua regnant nullis prohibentibus aula;
Viscera nostra, tuae dilacerantur opes.
Quid tibi Pisandrum Polybumque Medontaque dirum
Eurymachique avidas Antinoique manus
Atque alios referam, quos omnis turpiter absens
Ipse tuo partis sanguine rebus alis?
Irus egens pecorisque Melanthius actor edendi
Ultimus accedunt in tua damna pudor. 
Tres sumus inbelles numero, sine viribus uxor
Laertesque senex Telemachusque puer.
Ille per insidias paene est mihi nuper ademptus,
Dum parat invitis omnibus ire Pylon.
Di, precor, hoc iubeant, ut euntibus ordine fatis
Ille meos oculos conprimat, ille tuos!
Hac faciunt custosque boum longaevaque nutrix,
Tertius inmundae cura fidelis harae;
Sed neque Laertes, ut qui sit inutilis armis,
Hostibus in mediis regna tenere potest — 
Telemacho veniet, vivat modo, fortior aetas;
Nunc erat auxiliis illa tuenda patris — 
Nec mihi sunt vires inimicos pellere tectis.
Tu citius venias, portus et ara tuis!
Est tibi sitque, precor, natus, qui mollibus annis
In patrias artes erudiendus erat.
Respice Laerten; ut tu sua lumina condas,
Extremum fati sustinet ille diem.
Certe ego, quae fueram te discedente puella,
Protinus ut venias, facta videbor anus.
Phyllis Demophoonti
Hospita, Demophoon, tua te Rhodopeia Phyllis
Ultra promissum tempus abesse queror. 
Cornua cum lunae pleno semel orbe coissent,
Litoribus nostris ancora pacta tua est — 
Luna quater latuit, toto quater orbe recrevit;
Nec vehit Actaeas Sithonis unda rates.
Tempora si numeres — bene quae numeramus amantes — 
Non venit ante suam nostra querela diem.
Spes quoque lenta fuit; tarde, quae credita laedunt,
Credimus. invita nunc es amante nocens.
Saepe fui mendax pro te mihi, saepe putavi
Alba procellosos vela referre Notos.
Thesea devovi, quia te dimittere nollet;
Nec tenuit cursus forsitan ille tuos.
Interdum timui, ne, dum vada tendis ad Hebri,
Mersa foret cana naufraga puppis aqua.
Saepe deos supplex, ut tu, scelerate, valeres,
Cum prece turicremis sum venerata sacris;
Saepe, videns ventos caelo pelagoque faventes,
Ipsa mihi dixi: 'si valet ille, venit.'
Denique fidus amor, quidquid properantibus obstat,
Finxit, et ad causas ingeniosa fui.
At tu lentus abes; nec te iurata reducunt
Numina, nec nostro motus amore redis.
Demophoon, ventis et verba et vela dedisti;
Vela queror reditu, verba carere fide. 
Dic mihi, quid feci, nisi non sapienter amavi?
Crimine te potui demeruisse meo.
Unum in me scelus est, quod te, scelerate, recepi;
Sed scelus hoc meriti pondus et instar habet.
Iura fidesque ubi nunc, commissaque dextera dextrae,
Quique erat in falso plurimus ore deus?
Promissus socios ubi nunc Hymenaeus in annos,
Qui mihi coniugii sponsor et obses erat?
Per mare, quod totum ventis agitatur et undis,
Per quod nempe ieras, per quod iturus eras,
Perque tuum mihi iurasti — nisi fictus et ille est — 
Concita qui ventis aequora mulcet, avum,
Per Venerem nimiumque mihi facientia tela — 
Altera tela arcus, altera tela faces — 
Iunonemque, toris quae praesidet alma maritis,
Et per taediferae mystica sacra deae.
Si de tot laesis sua numina quisque deorum
Vindicet, in poenas non satis unus eris. 
Ah, laceras etiam puppes furiosa refeci,
Ut, qua desererer, firma carina foret,
Remigiumque dedi, quod me fugiturus haberes.
Heu! patior telis vulnera facta meis!
Credidimus blandis, quorum tibi copia, verbis;
Credidimus generi nominibusque tuis; 
Credidimus lacrimis — an et hae simulare docentur?
Hae quoque habent artes, quaque iubentur, eunt?
Dis quoque credidimus. quo iam tot pignora nobis?
Parte satis potui qualibet inde capi.
Nec moveor, quod te iuvi portuque locoque — 
Debuit haec meriti summa fuisse mei!
Turpiter hospitium lecto cumulasse iugali
Paenitet, et lateri conseruisse latus.
Quae fuit ante illam, mallem suprema fuisset
Nox mihi, dum potui Phyllis honesta mori.
Speravi melius, quia me meruisse putavi;
Quaecumque ex merito spes venit, aequa venit.
Fallere credentem non est operosa puellam
Gloria. simplicitas digna favore fuit.
Sum decepta tuis et amans et femina verbis.
Di faciant, laudis summa sit ista tuae!
Inter et Aegidas, media statuaris in urbe,
Magnificus titulis stet pater ante suis.
Cum fuerit Sciron lectus torvusque Procrustes
Et Sinis et tauri mixtaque forma viri
Et domitae bello Thebae fusique bimembres
Et pulsata nigri regia caeca dei — 
Hoc tua post illos titulo signetur imago:
Hic est, cuius amans hospita capta dolo est.
De tanta rerum turba factisque parentis
Sedit in ingenio Cressa relicta tuo. 
Quod solum excusat, solum miraris in illo;
Heredem patriae, perfide, fraudis agis.
Illa — nec invideo — fruitur meliore marito
Inque capistratis tigribus alta sedet;
At mea despecti fugiunt conubia Thraces,
Quod ferar externum praeposuisse meis.
Atque aliquis 'iam nunc doctas eat,' inquit, 'Athenas;
Armiferam Thracen qui regat, alter erit.
Exitus acta probat.' careat successibus, opto,
Quisquis ab eventu facta notanda putat!
At si nostra tuo spumescant aequora remo,
Iam mihi, iam dicar consuluisse meis — 
Sed neque consului, nec te mea regia tanget
Fessaque Bistonia membra lavabis aqua!
Illa meis oculis species abeuntis inhaeret,
Cum premeret portus classis itura meos.
Ausus es amplecti colloque infusus amantis
Oscula per longas iungere pressa moras
Cumque tuis lacrimis lacrimas confundere nostras,
Quodque foret velis aura secunda, queri
Et mihi discedens suprema dicere voce:
'Phylli, fac expectes Demophoonta tuum!'
Expectem, qui me numquam visurus abisti?
Expectem pelago vela negata meo? 
Et tamen expecto — redeas modo serus amanti,
Ut tua sit solo tempore lapsa fides! 
Quid precor infelix? te iam tenet altera coniunx
Forsitan et, nobis qui male favit, amor;
Iamque tibi excidimus, nullam, puto, Phyllida nosti.
Ei mihi! si, quae sim Phyllis et unde, rogas — 
Quae tibi, Demophoon, longis erroribus acto
Threicios portus hospitiumque dedi,
Cuius opes auxere meae, cui dives egenti
Munera multa dedi, multa datura fui;
Quae tibi subieci latissima regna Lycurgi,
Nomine femineo vix satis apta regi,
Qua patet umbrosum Rhodope glacialis ad Haemum,
Et sacer admissas exigit Hebrus aquas,
Cui mea virginitas avibus libata sinistris
Castaque fallaci zona recincta manu!
Pronuba Tisiphone thalamis ululavit in illis,
Et cecinit maestum devia carmen avis;
Adfuit Allecto brevibus torquata colubris,
Suntque sepulcrali lumina mota face!
Maesta tamen scopulos fruticosaque litora calco
Quaeque patent oculis litora lata meis.
Sive die laxatur humus, seu frigida lucent
Sidera, prospicio, quis freta ventus agat;
Et quaecumque procul venientia lintea vidi,
Protinus illa meos auguror esse deos. 
In freta procurro, vix me retinentibus undis,
Mobile qua primas porrigit aequor aquas.
Quo magis accedunt, minus et minus utilis adsto;
Linquor et ancillis excipienda cado.
Est sinus, adductos modice falcatus in arcus;
Ultima praerupta cornua mole rigent.
Hinc mihi suppositas inmittere corpus in undas
Mens fuit; et, quoniam fallere pergis, erit.
Ad tua me fluctus proiectam litora portent,
Occurramque oculis intumulata tuis!
Duritia ferrum ut superes adamantaque teque,
'Non tibi sic,' dices, 'Phylli, sequendus eram!'
Saepe venenorum sitis est mihi; saepe cruenta
Traiectam gladio morte perire iuvat.
Colla quoque, infidis quia se nectenda lacertis
Praebuerunt, laqueis inplicuisse iuvat.
Stat nece matura tenerum pensare pudorem.
In necis electu parva futura mora est.
Inscribere meo causa invidiosa sepulcro.
Aut hoc aut simili carmine notus eris:
Phyllida Demophoon leto dedit hospes amantem;
Ille necis causam praebuit, ipsa manum.
Briseis Achilli
Quam legis, a rapta Briseide littera venit,
Vix bene barbarica Graeca notata manu.
Quascumque adspicies, lacrimae fecere lituras;
Sed tamen et lacrimae pondera vocis habent.
Si mihi pauca queri de te dominoque viroque
Fas est, de domino pauca viroque querar.
Non, ego poscenti quod sum cito tradita regi,
Culpa tua est — quamvis haec quoque culpa tua est;
Nam simul Eurybates me Talthybiusque vocarunt,
Eurybati data sum Talthybioque comes.
Alter in alterius iactantes lumina vultum
Quaerebant taciti, noster ubi esset amor.
Differri potui; poenae mora grata fuisset.
Ei mihi! discedens oscula nulla dedi;
At lacrimas sine fine dedi rupique capillos — 
Infelix iterum sum mihi visa capi!
Saepe ego decepto volui custode reverti,
Sed, me qui timidam prenderet, hostis erat.
Si progressa forem, caperer ne, nocte, timebam,
Quamlibet ad Priami munus itura nurum.
Sed data sim, quia danda fui — tot noctibus absum
Nec repetor; cessas, iraque lenta tua est. 
Ipse Menoetiades tum, cum tradebar, in aurem
'Quid fles? hic parvo tempore,' dixit, 'eris.'
Nec repetisse parum; pugnas ne reddar, Achille!
I nunc et cupidi nomen amantis habe!
Venerunt ad te Telamone et Amyntore nati — 
Ille gradu propior sanguinis, ille comes — 
Laertaque satus, per quos comitata redirem
(auxerunt blandas grandia dona preces)
Viginti fulvos operoso ex aere lebetas,
Et tripodas septem pondere et arte pares;
Addita sunt illis auri bis quinque talenta,
Bis sex adsueti vincere semper equi,
Quodque supervacuum est, forma praestante puellae
Lesbides, eversa corpora capta domo,
Cumque tot his — sed non opus est tibi coniuge — coniunx
Ex Agamemnoniis una puella tribus.
Si tibi ab Atride pretio redimenda fuissem,
Quae dare debueras, accipere illa negas!
Qua merui culpa fieri tibi vilis, Achille?
Quo levis a nobis tam cito fugit amor?
An miseros tristis fortuna tenaciter urget,
Nec venit inceptis mollior hora malis? 
Diruta Marte tuo Lyrnesia moenia vidi — 
Et fueram patriae pars ego magna meae;
Vidi consortes pariter generisque necisque
Tres cecidisse, quibus, quae mihi, mater erat;
Vidi, quantus erat, fusum tellure cruenta
Pectora iactantem sanguinolenta virum. 
Tot tamen amissis te conpensavimus unum;
Tu dominus, tu vir, tu mihi frater eras.
Tu mihi, iuratus per numina matris aquosae,
Utile dicebas ipse fuisse capi — 
Scilicet ut, quamvis veniam dotata, repellas
Et mecum fugias quae tibi dantur opes!
Quin etiam fama est, cum crastina fulserit Eos,
Te dare nubiferis lintea velle Notis.
Quod scelus ut pavidas miserae mihi contigit aures,
Sanguinis atque animi pectus inane fuit.
Ibis et — o miseram! — cui me, violente, relinquis?
Quis mihi desertae mite levamen erit?
Devorer ante, precor, subito telluris hiatu
Aut rutilo missi fulminis igne cremer,
Quam sine me Pthiis canescant aequora remis,
Et videam puppes ire relicta tuas!
Si tibi iam reditusque placent patriique Penates,
Non ego sum classi sarcina magna tuae.
Victorem captiva sequar, non nupta maritum;
Est mihi, quae lanas molliat, apta manus.
Inter Achaeiadas longe pulcherrima matres
In thalamos coniunx ibit eatque tuos,
Digna nurus socero, Iovis Aeginaeque nepote,
Cuique senex Nereus prosocer esse velit.
Nos humiles famulaeque tuae data pensa trahemus,
Et minuent plenas stamina nostra colos. 
Exagitet ne me tantum tua, deprecor, uxor — 
Quae mihi nescio quo non erit aequa modo — 
Neve meos coram scindi patiare capillos
Et leviter dicas: 'haec quoque nostra fuit.'
Vel patiare licet, dum ne contempta relinquar — 
Hic mihi vae! miserae concutit ossa metus.
Quid tamen expectas? Agamemnona paenitet irae,
Et iacet ante tuos Graecia maesta pedes.
Vince animos iramque tuam, qui cetera vincis!
Quid lacerat Danaas inpiger Hector opes?
Arma cape, Aeacide, sed me tamen ante recepta,
Et preme turbatos Marte favente viros!
Propter me mota est, propter me desinat ira,
Simque ego tristitiae causa modusque tuae.
Nec tibi turpe puta precibus succumbere nostris;
Coniugis Oenides versus in arma prece est.
Res audita mihi, nota est tibi. fratribus orba
Devovit nati spemque caputque parens.
Bellum erat; ille ferox positis secessit ab armis
Et patriae rigida mente negavit opem.
Sola virum coniunx flexit. felicior illa!
At mea pro nullo pondere verba cadunt.
Nec tamen indignor nec me pro coniuge gessi
Saepius in domini serva vocata torum. 
Me quaedam, memini, dominam captiva vocabat.
'Servitio,' dixi, 'nominis addis onus.'
Per tamen ossa viri subito male tecta sepulcro,
Semper iudiciis ossa verenda meis; 
Perque trium fortes animas, mea numina, fratrum,
Qui bene pro patria cum patriaque iacent;
Perque tuum nostrumque caput, quae iunximus una,
Perque tuos enses, cognita tela meis — 
Nulla Mycenaeum sociasse cubilia mecum
Iuro; fallentem deseruisse velis!
Si tibi nunc dicam, fortissime: 'tu quoque iura
Nulla tibi sine me gaudia capta!' neges.
At Danai maerere putant — tibi plectra moventur,
Te tenet in tepido mollis amica sinu!
Et quisquam quaerit, quare pugnare recuses?
Pugna nocet, citharae voxque Venusque iuvant.
Tutius est iacuisse toro, tenuisse puellam,
Threiciam digitis increpuisse lyram,
Quam manibus clipeos et acutae cuspidis hastam,
Et galeam pressa sustinuisse coma.
Sed tibi pro tutis insignia facta placebant,
Partaque bellando gloria dulcis erat.
An tantum dum me caperes, fera bella probabas,
Cumque mea patria laus tua victa iacet?
Di melius! validoque, precor, vibrata lacerto
Transeat Hectoreum Pelias hasta latus!
Mittite me, Danai! dominum legata rogabo
Multaque mandatis oscula mixta feram.
Plus ego quam Phoenix, plus quam facundus Ulixes,
Plus ego quam Teucri, credite, frater agam. 
Est aliquid collum solitis tetigisse lacertis,
Praesentisque oculos admonuisse sui.
Sis licet inmitis matrisque ferocior undis,
Ut taceam, lacrimis conminuere meis.
Nunc quoque — sic omnes Peleus pater inpleat annos,
Sic eat auspiciis Pyrrhus ad arma tuis! — 
Respice sollicitam Briseida, fortis Achille,
Nec miseram lenta ferreus ure mora!
Aut, si versus amor tuus est in taedia nostri,
Quam sine te cogis vivere, coge mori!
Utque facis, coges. abiit corpusque colorque;
Sustinet hoc animae spes tamen una tui.
Qua si destituor, repetam fratresque virumque — 
Nec tibi magnificum femina iussa mori.
Cur autem iubeas? stricto pete corpora ferro;
Est mihi qui fosso pectore sanguis eat.
Me petat ille tuus, qui, si dea passa fuisset,
Ensis in Atridae pectus iturus erat!
A, potius serves nostram, tua munera, vitam!
Quod dederas hosti victor, amica rogo.
Perdere quos melius possis, Neptunia praebent
Pergama; materiam caedis ab hoste pete.
Me modo, sive paras inpellere remige classem,
Sive manes, domini iure venire iube! 
Phaedra Hippolyto
Quam nisi tu dederis, caritura est ipsa, salutem
Mittit Amazonio Cressa puella viro.
Perlege, quodcumque est — quid epistula lecta nocebit?
Te quoque in hac aliquid quod iuvet esse potest;
His arcana notis terra pelagoque feruntur.
Inspicit acceptas hostis ab hoste notas.
Ter tecum conata loqui ter inutilis haesit
Lingua, ter in primo restitit ore sonus.
Qua licet et sequitur, pudor est miscendus amori;
Dicere quae puduit, scribere iussit amor.
Quidquid Amor iussit, non est contemnere tutum;
Regnat et in dominos ius habet ille deos.
Ille mihi primo dubitanti scribere dixit:
'Scribe! dabit victas ferreus ille manus.'
Adsit et, ut nostras avido fovet igne medullas,
Figat sic animos in mea vota tuos!
Non ego nequitia socialia foedera rumpam;
Fama — velim quaeras — crimine nostra vacat.
Venit amor gravius, quo serius — urimur intus;
Urimur, et caecum pectora vulnus habent. 
Scilicet ut teneros laedunt iuga prima iuvencos,
Frenaque vix patitur de grege captus equus,
Sic male vixque subit primos rude pectus amores,
Sarcinaque haec animo non sedet apta meo.
Ars fit, ubi a teneris crimen condiscitur annis;
Cui venit exacto tempore, peius amat.
Tu nova servatae capies libamina famae,
Et pariter nostrum fiet uterque nocens.
Est aliquid, plenis pomaria carpere ramis,
Et tenui primam delegere ungue rosam.
Si tamen ille prior, quo me sine crimine gessi,
Candor ab insolita labe notandus erat,
At bene successit, digno quod adurimur igni;
Peius adulterio turpis adulter obest.
Si mihi concedat Iuno fratremque virumque,
Hippolytum videor praepositura Iovi!
Iam quoque — vix credes — ignotas mittor in artes;
Est mihi per saevas impetus ire feras.
Iam mihi prima dea est arcu praesignis adunco
Delia; iudicium subsequor ipsa tuum.
In nemus ire libet pressisque in retia cervis
Hortari celeris per iuga summa canes,
Aut tremulum excusso iaculum vibrare lacerto,
Aut in graminea ponere corpus humo.
Saepe iuvat versare leves in pulvere currus
Torquentem frenis ora fugacis equi;
Nunc feror, ut Bacchi furiis Eleleides actae,
Quaeque sub Idaeo tympana colle movent, 
Aut quas semideae Dryades Faunique bicornes
Numine contactas attonuere suo. 
Namque mihi referunt, cum se furor ille remisit,
Omnia; me tacitam conscius urit amor.
Forsitan hunc generis fato reddamus amorem,
Et Venus ex tota gente tributa petat.
Iuppiter Europen — prima est ea gentis origo — 
Dilexit, tauro dissimulante deum.
Pasiphae mater, decepto subdita tauro,
Enixa est utero crimen onusque suo.
Perfidus Aegides, ducentia fila secutus,
Curva meae fugit tecta sororis ope.
En, ego nunc, ne forte parum Minoia credar,
In socias leges ultima gentis eo!
Hoc quoque fatale est: placuit domus una duabus;
Me tua forma capit, capta parente soror.
Thesides Theseusque duas rapuere sorores — 
Ponite de nostra bina tropaea domo!
Tempore quo nobis inita est Cerealis Eleusin,
Gnosia me vellem detinuisset humus!
Tunc mihi praecipue (nec non tamen ante placebas)
Acer in extremis ossibus haesit amor.
Candida vestis erat, praecincti flore capilli,
Flava verecundus tinxerat ora rubor,
Quemque vocant aliae vultum rigidumque trucemque,
Pro rigido Phaedra iudice fortis erat.
Sint procul a nobis iuvenes ut femina compti! — 
Fine coli modico forma virilis amat. 
Te tuus iste rigor positique sine arte capilli
Et levis egregio pulvis in ore decet.
Sive ferocis equi luctantia colla recurvas,
Exiguo flexos miror in orbe pedes;
Seu lentum valido torques hastile lacerto,
Ora ferox in se versa lacertus habet,
Sive tenes lato venabula cornea ferro.
Denique nostra iuvat lumina, quidquid agis.
Tu modo duritiam silvis depone iugosis;
Non sum militia digna perire tua.
Quid iuvat incinctae studia exercere Dianae,
Et Veneri numeros eripuisse suos?
Quod caret alterna requie, durabile non est;
Haec reparat vires fessaque membra novat.
Arcus — et arma tuae tibi sunt imitanda Dianae — 
Si numquam cesses tendere, mollis erit.
Clarus erat silvis Cephalus, multaeque per herbas
Conciderant illo percutiente ferae;
Nec tamen Aurorae male se praebebat amandum.
Ibat ad hunc sapiens a sene diva viro.
Saepe sub ilicibus Venerem Cinyraque creatum
Sustinuit positos quaelibet herba duos.
Arsit et Oenides in Maenalia Atalanta;
Illa ferae spolium pignus amoris habet.
Nos quoque quam primum turba numeremur in ista!
Si Venerem tollas, rustica silva tua est. 
Ipsa comes veniam, nec me latebrosa movebunt
Saxa neque obliquo dente timendus aper. 
Aequora bina suis obpugnant fluctibus isthmon,
Et tenuis tellus audit utrumque mare.
Hic tecum Troezena colam, Pittheia regna;
Iam nunc est patria carior illa mea.
Tempore abest aberitque diu Neptunius heros;
Illum Pirithoi detinet ora sui.
Praeposuit Theseus — nisi si manifesta negamus — 
Pirithoum Phaedrae Pirithoumque tibi.
Sola nec haec ad nos iniuria venit ab illo;
In magnis laesi rebus uterque sumus.
Ossa mei fratris clava perfracta trinodi
Sparsit humi; soror est praeda relicta feris.
Prima securigeras inter virtute puellas
Te peperit, nati digna vigore parens;
Si quaeras, ubi sit — Theseus latus ense peregit,
Nec tanto mater pignore tuta fuit.
At ne nupta quidem taedaque accepta iugali — 
Cur, nisi ne caperes regna paterna nothus?
Addidit et fratres ex me tibi, quos tamen omnis
Non ego tollendi causa, sed ille fuit.
O utinam nocitura tibi, pulcherrime rerum,
In medio nisu viscera rupta forent!
I nunc, sic meriti lectum reverere parentis — 
Quem fugit et factis abdicat ipse suis!
Nec, quia privigno videar coitura noverca,
Terruerint animos nomina vana tuos. 
Ista vetus pietas, aevo moritura futuro,
Rustica Saturno regna tenente fuit.
Iuppiter esse pium statuit, quodcumque iuvaret,
Et fas omne facit fratre marita soror.
Illa coit firma generis iunctura catena,
Inposuit nodos cui Venus ipsa suos.
Nec labor est celare, licet peccemus, amorem.
Cognato poterit nomine culpa tegi.
Viderit amplexos aliquis, laudabimur ambo;
Dicar privigno fida noverca meo. 
Non tibi per tenebras duri reseranda mariti
Ianua, non custos decipiendus erit;
Ut tenuit domus una duos, domus una tenebit;
Oscula aperta dabas, oscula aperta dabis;
Tutus eris mecum laudemque merebere culpa,
Tu licet in lecto conspiciare meo.
Tolle moras tantum properataque foedera iunge — 
Qui mihi nunc saevit, sic tibi parcat Amor!
Non ego dedignor supplex humilisque precari.
Heu! ubi nunc fastus altaque verba iacent?
Et pugnare diu nec me submittere culpae
Certa fui — certi siquid haberet amor;
Victa precor genibusque tuis regalia tendo
Bracchia! quid deceat, non videt ullus amans.
Depudui, profugusque pudor sua signa reliquit.
Da veniam fasse duraque corda doma!
Quod mihi sit genitor, qui possidet aequora, Minos,
Quod veniant proavi fulmina torta manu, 
Quod sit avus radiis frontem vallatus acutis,
Purpureo tepidum qui movet axe diem — 
Nobilitas sub amore iacet! miserere priorum
Et, mihi si non vis parcere, parce meis!
Est mihi dotalis tellus Iovis insula, Crete — 
Serviat Hippolyto regia tota meo!
Flecte, ferox, animos! potuit corrumpere taurum
Mater; eris tauro saevior ipse truci?
Per Venerem, parcas, oro, quae plurima mecum est!
Sic numquam, quae te spernere possit, ames;
Sic tibi secretis agilis dea saltibus adsit,
Silvaque perdendas praebeat alta feras;
Sic faveant Satyri montanaque numina Panes,
Et cadat adversa cuspide fossus aper;
Sic tibi dent Nymphae, quamvis odisse puellas
Diceris, arentem quae levet unda sitim!
Addimus his precibus lacrimas quoque; verba precantis
Qui legis, et lacrimas finge videre meas!
Oenone Paridi
[ Nympha suo Paridi, quamvis suus esse recuset,
Mittit ab Idaeis verba legenda iugis. ]
Perlegis? an coniunx prohibet nova? perlege — non est
Ista Mycenaea littera facta manu! 
Pegasis Oenone, Phrygiis celeberrima silvis,
Laesa queror de te, si sinis ipse, meo.
Quis deus opposuit nostris sua numina votis?
Ne tua permaneam, quod mihi crimen obest?
Leniter, ex merito quidquid patiare, ferendum est;
Quae venit indigno poena, dolenda venit.
Nondum tantus eras, cum te contenta marito
Edita de magno flumine nympha fui.
Qui nunc Priamides — absit reverentia vero! — 
Servus eras; servo nubere nympha tuli!
Saepe greges inter requievimus arbore tecti,
Mixtaque cum foliis praebuit herba torum;
Saepe super stramen faenoque iacentibus alto
Defensa est humili cana pruina casa.
Quis tibi monstrabat saltus venatibus aptos,
Et tegeret catulos qua fera rupe suos?
Retia saepe comes maculis distincta tetendi;
Saepe citos egi per iuga longa canes.
Incisae servant a te mea nomina fagi,
Et legor Oenone falce notata tua,
[ Populus est, memini, fluviali consita rivo,
Est in qua nostri littera scripta memor: ]
Et quantum trunci, tantum mea nomina crescunt.
Crescite et in titulos surgite recta meos!
Popule, vive, precor, quae consita margine ripae
Hoc in rugoso cortice carmen habes:
Cum Paris Oenone poterit spirare relicta,
Ad fontem Xanthi versa recurret aqua.
Xanthe, retro propera, versaeque recurrite lymphae!
Sustinet Oenonen deseruisse Paris.
Illa dies fatum miserae mihi dixit, ab illa
Pessima mutati coepit amoris hiemps,
Qua Venus et Iuno sumptisque decentior armis
Venit in arbitrium nuda Minerva tuum.
Attoniti micuere sinus, gelidusque cucurrit,
Ut mihi narrasti, dura per ossa tremor.
Consului — neque enim modice terrebar — anusque
Longaevosque senes. constitit esse nefas.
Caesa abies, sectaeque trabes, et classe parata
Caerula ceratas accipit unda rates.
Flesti discedens — hoc saltim parce negare!
Miscuimus lacrimas maestus uterque suas;
Non sic adpositis vincitur vitibus ulmus,
Ut tua sunt collo bracchia nexa meo.
A!  quotiens, cum te vento quererere teneri,
Riserunt comites — ille secundus erat!
Oscula dimissae quotiens repetita dedisti!
Quam vix sustinuit dicere lingua 'vale'! 
Aura levis rigido pendentia lintea malo
Suscitat, et remis eruta canet aqua.
Prosequor infelix oculis abeuntia vela,
Qua licet, et lacrimis umet harena meis,
Utque celer venias, virides Nereidas oro — 
Scilicet ut venias in mea damna celer! 
Votis ergo meis alii rediture redisti?
Ei mihi, pro dira paelice blanda fui!
Adspicit inmensum moles nativa profundum — 
Mons fuit; aequoreis illa resistit aquis.
Hinc ego vela tuae cognovi prima carinae,
Et mihi per fluctus impetus ire fuit.
Dum moror, in summa fulsit mihi purpura prora — 
Pertimui; cultus non erat ille tuus.
Fit propior terrasque cita ratis attigit aura;
Femineas vidi corde tremente genas.
Non satis id fuerat — quid enim furiosa morabar? — 
Haerebat gremio turpis amica tuo!
Tunc vero rupique sinus et pectora planxi,
Et secui madidas ungue rigente genas,
Inplevique sacram querulis ululatibus Iden
Illuc has lacrimas in mea saxa tuli.
Sic Helene doleat defectaque coniuge ploret,
Quaeque prior nobis intulit, ipsa ferat!
Nunc tibi conveniunt, quae te per aperta sequantur
Aequora legitimos destituantque viros;
At cum pauper eras armentaque pastor agebas,
Nulla nisi Oenone pauperis uxor erat.
Non ego miror opes, nec me tua regia tangit
Nec de tot Priami dicar ut una nurus — 
Non tamen ut Priamus nymphae socer esse recuset,
Aut Hecubae fuerim dissimulanda nurus; 
Dignaque sum fieri rerum matrona potentis;
Sunt mihi, quas possint sceptra decere, manus.
Nec me, faginea quod tecum fronde iacebam,
Despice; purpureo sum magis apta toro.
Denique tutus amor meus est; ibi nulla parantur
Bella, nec ultrices advehit unda rates.
Tyndaris infestis fugitiva reposcitur armis;
Hac venit in thalamos dote superba tuos.
Quae si sit Danais reddenda, vel Hectora fratrem,
Vel cum Deiphobo Polydamanta roga;
Quid gravis Antenor, Priamus quid suadeat ipse,
Consule, quis aetas longa magistra fuit!
Turpe rudimentum, patriae praeponere raptam.
Causa pudenda tua est; iusta vir arma movet.
Nec tibi, si sapias, fidam promitte Lacaenam,
Quae sit in amplexus tam cito versa tuos.
Ut minor Atrides temerati foedera lecti
Clamat et externo laesus amore dolet,
Tu quoque clamabis. nulla reparabilis arte
Laesa pudicitia est; deperit illa semel. 
Ardet amore tui? sic et Menelaon amavit.
Nunc iacet in viduo credulus ille toro.
Felix Andromache, certo bene nupta marito!
Uxor ad exemplum fratris habenda fui;
Tu levior foliis, tum cum sine pondere suci
Mobilibus ventis arida facta volant; 
Et minus est in te quam summa pondus arista,
Quae levis adsiduis solibus usta riget.
Hoc tua — nam recolo — quondam germana canebat,
Sic mihi diffusis vaticinata comis:
'Quid facis, Oenone? quid harenae semina mandas?
Non profecturis litora bubus aras.
Graia iuvenca venit, quae te patriamque domumque
Perdat! io prohibe! Graia iuvenca venit!
Dum licet, obscenam ponto demergite puppim!
Heu! quantum Phrygii sanguinis illa vehit!'
Vox erat in cursu: famulae rapuere furentem;
At mihi flaventes diriguere comae.
A, nimium miserae vates mihi vera fuisti — 
Possidet, en, saltus illa iuvenca meos!
Sit facie quamvis insignis, adultera certe est;
Deseruit socios hospite capta deos.
Illam de patria Theseus — nisi nomine fallor — 
Nescio quis Theseus abstulit ante sua.
A iuvene et cupido credatur reddita virgo?
Unde hoc conpererim tam bene, quaeris? amo.
Vim licet appelles et culpam nomine veles;
Quae totiens rapta est, praebuit ipsa rapi.
At manet Oenone fallenti casta marito — 
Et poteras falli legibus ipse tuis!
Me Satyri celeres — silvis ego tecta latebam — 
Quaesierunt rapido, turba proterva, pede
Cornigerumque caput pinu praecinctus acuta
Faunus in inmensis, qua tumet Ida, iugis. 
Me fide conspicuus Troiae munitor amavit,
Admisitque meas ad sua dona manus.
Quaecumque herba potens ad opem radixque medenti
Utilis in toto nascitur orbe, mea est.
Me miseram, quod amor non est medicabilis herbis!
Deficior prudens artis ab arte mea.
Quod nec graminibus tellus fecunda creandis
Nec deus, auxilium tu mihi ferre potes.
Et potes, et merui — dignae miserere puellae!
Non ego cum Danais arma cruenta fero — 
Sed tua sum tecumque fui puerilibus annis
Et tua, quod superest temporis, esse precor!
Hypsipyle Iasoni
[ Lemnias Hypsipyle, Bacchi genus, Aesone nato
Dicit, et in verbis pars quta mentis erat: ]
Litora Thessaliae reduci tetigisse carina
Diceris auratae vellere dives ovis.
Gratulor incolumi, quantum sinis; hoc tamen ipsum
Debueram scripto certior esse tuo.
Nam ne pacta tibi praeter mea regna redires,
Cum cuperes, ventos non habuisse potes;
Quamlibet adverso signatur epistula vento.
Hypsipyle missa digna salute fui. 
Cur mihi fama prior de te quam littera venit:
Isse sacros Marti sub iuga panda boves,
Seminibus iactis segetes adolesse virorum
Inque necem dextra non eguisse tua,
Pervigilem spolium pecudis servasse draconem,
Rapta tamen forti vellera fulva manu?
O ego, si possem timide credentibus ista
'Ipse mihi scripsit' dicere, quanta forem!
Quid queror officium lenti cessasse mariti?
Obsequium, maneo si tua, grande tuli!
Barbara narratur venisse venefica tecum,
In mihi promissi parte recepta tori.
Credula res amor est; utinam temeraria dicar
Criminibus falsis insimulasse virum!
Nuper ab Haemoniis hospes mihi Thessalus oris
Venit et, ut tactum vix bene limen erat,
'Aesonides,' dixi, 'quid agit meus?' ille pudore
Haesit in opposita lumina fixus humo.
Protinus exilui tunicisque a pectore ruptis
'Vivit? an,' exclamo, 'me quoque fata vocant?'
'Vivit,' ait. timidum quod amat; iurare coegi.
Vix mihi teste deo credita vita tua est.
Utque animus rediit, tua facta requirere coepi.
Narrat aenipedes Martis arasse boves,
Vipereos dentes in humum pro semine iactos,
Et subito natos arma tulisse viros —  
Terrigenas populos civili Marte peremptos
Inplesse aetatis fata diurna suae.
Devictus serpens. iterum, si vivat Iason,
Quaerimus; alternant spesque timorque vicem.
Singula dum narrat, studio cursuque loquendi
Detegit ingenio vulnera nostra suo.
Heu! ubi pacta fides? ubi conubialia iura
Faxque sub arsuros dignior ire rogos?
Non ego sum furto tibi cognita; pronuba Iuno
Adfuit et sertis tempora vinctus Hymen.
At mihi nec Iuno, nec Hymen, sed tristis Erinys
Praetulit infaustas sanguinolenta faces.
Quid mihi cum Minyis, quid cum Dodonide pinu?
Quid tibi cum patria, navita Tiphy, mea?
Non erat hic aries villo spectabilis aureo,
Nec senis Aeetae regia Lemnos erat.
Certa fui primo (sed me mala fata trahebant)
Hospita feminea pellere castra manu;
Lemniadesque viros, nimium quoque, vincere norunt.
Milite tam forti terra tuenda fuit! 
Urbe virum iuvi, tectoque animoque recepi!
Hic tibi bisque aestas bisque cucurrit hiemps.
Tertia messis erat, cum tu dare vela coactus
Inplesti lacrimis talia verba suis:
'Abstrahor, Hypsipyle; sed dent modo fata recursus,
Vir tuus hinc abeo, vir tibi semper ero. 
Quod tamen e nobis gravida celatur in alvo,
Vivat, et eiusdem simus uterque parens!'
Hactenus, et lacrimis in falsa cadentibus ora
Cetera te memini non potuisse loqui.
Ultimus e sociis sacram conscendis in Argo.
Illa volat; ventus concava vela tenet;
Caerula propulsae subducitur unda carinae;
Terra tibi, nobis adspiciuntur aquae.
In latus omne patens turris circumspicit undas;
Huc feror, et lacrimis osque sinusque madent.
Per lacrimas specto, cupidaeque faventia menti
Longius adsueto lumina nostra vident.
Adde preces castas inmixtaque vota timori — 
Nunc quoque te salvo persoluenda mihi.
Vota ego persolvam? votis Medea fruetur!
Cor dolet, atque ira mixtus abundat amor.
Dona feram templis, vivum quod Iasona perdo?
Hostia pro damnis concidat icta meis?
Non equidem secura fui semperque verebar,
Ne pater Argolica sumeret urbe nurum.
Argolidas timui — nocuit mihi barbara paelex!
Non expectata vulnus ab hoste tuli.
Nec facie meritisque placet, sed carmina novit
Diraque cantata pabula falce metit.
Illa reluctantem cursu deducere lunam
Nititur et tenebris abdere solis equos; 
Illa refrenat aquas obliquaque flumina sistit;
Illa loco silvas vivaque saxa movet.
Per tumulos errat passis discincta capillis
Certaque de tepidis colligit ossa rogis.
Devovet absentis simulacraque cerea figit,
Et miserum tenuis in iecur urget acus — 
Et quae nescierim melius. male quaeritur herbis
Moribus et forma conciliandus amor.
Hanc potes amplecti thalamoque relictus in uno
Inpavidus somno nocte silente frui?
Scilicet ut tauros, ita te iuga ferre coegit
Quaque feros anguis, te quoque mulcet ope.
Adde, quod adscribi factis procerumque tuisque
Sese avet, et titulo coniugis uxor obest.
Atque aliquis Peliae de partibus acta venenis
Inputat et populum, qui sibi credat, habet:
'Non haec Aesonides, sed Phasias Aeetine
Aurea Phrixeae terga revellit ovis.' 
Non probat Alcimede mater tua — consule matrem — 
Non pater, a gelido cui venit axe nurus.
Illa sibi a Tanai Scythiaeque paludibus udae
Quaerat et a ripa Phasidos usque virum!
Mobilis Aesonide vernaque incertior aura,
Cur tua polliciti pondere verba carent?
Vir meus hinc ieras: cur non meus inde redisti?
Sim reducis coniunx, sicut euntis eram! 
Si te nobilitas generosaque nomina tangunt — 
En, ego Minoo nata Thoante feror!
Bacchus avus; Bacchi coniunx redimita corona
Praeradiat stellis signa minora suis.
Dos tibi Lemnos erit, terra ingeniosa colenti;
Me quoque dotalis inter habere potes.
Nunc etiam peperi; gratare ambobus, Iason!
Dulce mihi gravidae fecerat auctor onus.
Felix in numero quoque sum prolemque gemellam,
Pignora Lucina bina favente dedi.
Si quaeris, cui sint similes, cognosceris illis.
Fallere non norunt; cetera patris habent.
Legatos quos paene dedi pro matre ferendos;
Sed tenuit coeptas saeva noverca vias.
Medeam timui: plus est Medea noverca;
Medeae faciunt ad scelus omne manus.
Spargere quae fratris potuit lacerata per agros
Corpora, pignoribus parceret illa meis?
Hanc tamen o demens Colchisque ablate venenis,
Diceris Hypsipyles praeposuisse toro.
Turpiter illa virum cognovit adultera virgo;
Me tibi teque mihi taeda pudica dedit.
Prodidit illa patrem; rapui de clade Thoanta.
Deseruit Colchos; me mea Lemnos habet. 
Quid refert, scelerata piam si vincet et ipso
Crimine dotata est emeruitque virum?
Lemniadum facinus culpo, non miror, Iason;
Quamlibet ignavis iste dat arma dolor.
Dic age, si ventis, ut oportuit, actus iniquis
Intrasses portus tuque comesque meos,
Obviaque exissem fetu comitante gemello — 
Hiscere nempe tibi terra roganda fuit! — 
Quo vultu natos, quo me, scelerate, videres?
Perfidiae pretio qua nece dignus eras?
Ipse quidem per me tutus sospesque fuisses — 
Non quia tu dignus, sed quia mitis ego.
Paelicis ipsa meos inplessem sanguine vultus,
Quosque veneficiis abstulit illa suis!
Medeae Medea forem! quodsi quid ab alto
Iustus adest votis Iuppiter ille meis,
Quod gemit Hypsipyle, lecti quoque subnuba nostri
Maereat et leges sentiat ipsa suas;
Utque ego destituor coniunx materque duorum,
A totidem natis orba sit illa viro!
Nec male parta diu teneat peiusque relinquat — 
Exulet et toto quaerat in orbe fugam!
Quam fratri germana fuit miseroque parenti
Filia, tam natis, tam sit acerba viro! 
Cum mare, cum terras consumpserit, aera temptet;
Erret inops, exspes, caede cruenta sua!
Haec ego, coniugio fraudata Thoantias oro.
Vivite, devoto nuptaque virque toro!
Dido Aeneae
[ Accipe, Dardanide, moriturae carmen Elissae;
Quae legis, a nobis ultima verba legis: ]
Sic ubi fata vocant, udis abiectus in herbis
Ad vada Maeandri concinit albus olor.
Nec quia te nostra sperem prece posse moveri,
Adloquor — adverso movimus ista deo;
Sed merita et famam corpusque animumque pudicum
Cum male perdiderim, perdere verba leve est.
Certus es ire tamen miseramque relinquere Dido,
Atque idem venti vela fidemque ferent?
Certus es, Aenea, cum foedere solvere naves,
Quaeque ubi sint nescis, Itala regna sequi?
Nec nova Carthago, nec te crescentia tangunt
Moenia nec sceptro tradita summa tuo?
Facta fugis, facienda petis; quaerenda per orbem
Altera, quaesita est altera terra tibi. 
Ut terram invenias, quis eam tibi tradet habendam?
Quis sua non notis arva tenenda dabit?
Scilicet alter amor tibi restat et altera Dido;
Quamque iterum fallas altera danda fides.
Quando erit, ut condas instar Carthaginis urbem
Et videas populos altus ab arce tuos?
Omnia ut eveniant, nec te tua vota morentur,
Unde tibi, quae te sic amet, uxor erit?
Uror, ut inducto ceratae sulpure taedae,
Ut pia fumosis addita tura focis.
Aeneas oculis semper vigilantis inhaeret;
Aenean animo noxque quiesque refert.
Ille quidem male gratus et ad mea munera surdus,
Et quo, si non sim stulta, carere velim;
Non tamen Aenean, quamvis male cogitat, odi,
Sed queror infidum questaque peius amo.
Parce, Venus, nurui, durumque amplectere fratrem,
Frater Amor, castris militet ille tuis!
Aut ego, quae coepi, (neque enim dedignor) amorem,
Materiam curae praebeat ille meae!
Fallor, et ista mihi falso iactatur imago;
Matris ab ingenio dissidet ille suae.
Te lapis et montes innataque rupibus altis
Robora, te saevae progenuere ferae, 
Aut mare, quale vides agitari nunc quoque ventis,
Qua tamen adversis fluctibus ire paras.
Quo fugis? obstat hiemps. hiemis mihi gratia prosit!
Adspice, ut eversas concitet Eurus aquas!
Quod tibi malueram, sine me debere procellis;
Iustior est animo ventus et unda tuo.
Non ego sum tanti — quid non censeris inique? — 
Ut pereas, dum me per freta longa fugis.
Exerces pretiosa odia et constantia magno,
Si, dum me careas, est tibi vile mori.
Iam venti ponent, strataque aequaliter unda
Caeruleis Triton per mare curret equis. 
Tu quoque cum ventis utinam mutabilis esses!
Et, nisi duritia robora vincis, eris.
Quid, quasi nescires, insana quid aequora possint,
Expertae totiens tam male credis aquae?
Ut, pelago suadente viam, retinacula solvas,
Multa tamen latus tristia pontus habet.
Nec violasse fidem temptantibus aequora prodest;
Perfidiae poenas exigit ille locus,
Praecipue cum laesus amor, quia mater Amorum
Nuda Cytheriacis edita fertur aquis.
Perdita ne perdam, timeo, noceamve nocenti,
Neu bibat aequoreas naufragus hostis aquas.
Vive, precor! sic te melius quam funere perdam.
Tu potius leti causa ferere mei. 
Finge, age, te rapido — nullum sit in omine pondus! — 
Turbine deprendi; quid tibi mentis erit?
Protinus occurrent falsae periuria linguae,
Et Phrygia Dido fraude coacta mori;
Coniugis ante oculos deceptae stabit imago
Tristis et effusis sanguinolenta comis.
Quid tanti est ut tum 'merui! concedite!' dicas,
Quaeque cadent, in te fulmina missa putes?
Da breve saevitiae spatium pelagique tuaeque;
Grande morae pretium tuta futura via est.
Haec minus ut cures, puero parcatur Iulo!
Te satis est titulum mortis habere meae.
Quid puer Ascanius, quid di meruere Penates?
Ignibus ereptos obruet unda deos?
Sed neque fers tecum, nec, quae mihi, perfide, iactas,
Presserunt umeros sacra paterque tuos.
Omnia mentiris, neque enim tua fallere lingua
Incipit a nobis, primaque plector ego.
Si quaeras, ubi sit formosi mater Iuli — 
Occidit a duro sola relicta viro!
Haec mihi narraras — sat me monuere! merentem
Ure; minor culpa poena futura mea est.
Nec mihi mens dubia est, quin te tua numina damnent.
Per mare, per terras septima iactat hiemps. 
Fluctibus eiectum tuta statione recepi
Vixque bene audito nomine regna dedi.
His tamen officiis utinam contenta fuissem,
Et mihi concubitus fama sepulta foret!
Illa dies nocuit, qua nos declive sub antrum
Caeruleus subitis conpulit imber aquis.
Audieram vocem; nymphas ululasse putavi — 
Eumenides fati signa dedere mei!
Exige, laese pudor, poenas! violate Sychaei . . . .
Ad quas, me miseram, plena pudoris eo. 
Est mihi marmorea sacratus in aede Sychaeus
(Oppositae frondes velleraque alba tegunt).
Hinc ego me sensi noto quater ore citari;
Ipse sono tenui dixit 'Elissa, veni!'
Nulla mora est, venio, venio tibi debita coniunx;
Sum tamen admissi tarda pudore mei.
Da veniam culpae! decepit idoneus auctor;
Invidiam noxae detrahit ille meae.
Diva parens seniorque pater, pia sarcina nati,
Spem mihi mansuri rite dedere viri.
Si fuit errandum, causas habet error honestas;
Adde fidem, nulla parte pigendus erit.
Durat in extremum vitaeque novissima nostrae
Prosequitur fati, qui fuit ante, tenor.
Occidit internas coniunx mactatus ad aras,
Et sceleris tanti praemia frater habet; 
Exul agor cineresque viri patriamque relinquo,
Et feror in dubias hoste sequente vias.
Adplicor his oris fratrique elapsa fretoque
Quod tibi donavi, perfide, litus emo.
Urbem constitui lateque patentia fixi
Moenia finitimis invidiosa locis.
Bella tument; bellis peregrina et femina temptor,
Vixque rudis portas urbis et arma paro.
Mille procis placui, qui me coiere querentes
Nescio quem thalamis praeposuisse suis.
Quid dubitas vinctam Gaetulo tradere Iarbae?
Praebuerim sceleri bracchia nostra tuo.
Est etiam frater, cuius manus inpia poscit
Respergi nostro, sparsa cruore viri.
Pone deos et quae tangendo sacra profanas!
Non bene caelestis inpia dextra colit.
Si tu cultor eras elapsis igne futurus,
Paenitet elapsos ignibus esse deos.
Forsitan et gravidam Dido, scelerate, relinquas,
Parsque tui lateat corpore clausa meo.
Accedet fatis matris miserabilis infans,
Et nondum nato funeris auctor eris,
Cumque parente sua frater morietur Iuli,
Poenaque conexos auferet una duos.
'Sed iubet ire deus.' vellem, vetuisset adire,
Punica nec Teucris pressa fuisset humus! 
Hoc duce nempe deo ventis agitaris iniquis
Et teris in rabido tempora longa freto?
Pergama vix tanto tibi erant repetenda labore,
Hectore si vivo quanta fuere forent.
Non patrium Simoenta petis, sed Thybridis undas — 
Nempe ut pervenias, quo cupis, hospes eris;
Utque latet vitatque tuas abstrusa carinas,
Vix tibi continget terra petita seni.
Hos potius populos in dotem, ambage remissa,
Accipe et advectas Pygmalionis opes.
Ilion in Tyriam transfer felicius urbem
Resque loco regis sceptraque sacra tene! 
Si tibi mens avida est belli, si quaerit Iulus,
Unde suo partus Marte triumphus eat,
Quem superet, nequid desit, praebebimus hostem;
Hic pacis leges, hic locus arma capit.
Tu modo, per matrem fraternaque tela, sagittas,
Perque fugae comites, Dardana sacra, deos — 
Sic superent, quoscumque tua de gente reportat
Mars ferus, et damni sit modus ille tui,
Ascaniusque suos feliciter inpleat annos,
Et senis Anchisae molliter ossa cubent! — 
Parce, precor, domui, quae se tibi tradit habendam!
Quod crimen dicis praeter amasse meum?
Non ego sum Pthias magnisque oriunda Mycenis,
Nec steterunt in te virque paterque meus. 
Si pudet uxoris, non nupta, sed hospita dicar;
Dum tua sit, Dido quidlibet esse feret.
Nota mihi freta sunt Afrum plangentia litus;
Temporibus certis dantque negantque viam.
Cum dabit aura viam, praebebis carbasa ventis;
Nunc levis eiectam continet alga ratem.
Tempus ut observem, manda mihi; certius ibis,
Nec te, si cupies, ipsa manere sinam.
Et socii requiem poscunt, laniataque classis
Postulat exiguas semirefecta moras;
Pro meritis et siqua tibi debebimus ultra,
Pro spe coniugii tempora parva peto — 
Dum freta mitescunt et amor, dum tempore et usu
Fortiter edisco tristia posse pati.
Si minus, est animus nobis effundere vitam;
In me crudelis non potes esse diu.
Adspicias utinam, quae sit scribentis imago!
Scribimus, et gremio Troicus ensis adest,
Perque genas lacrimae strictum labuntur in ensem,
Qui iam pro lacrimis sanguine tinctus erit.
Quam bene conveniunt fato tua munera nostro!
Instruis inpensa nostra sepulcra brevi.
Nec mea nunc primum feriuntur pectora telo;
Ille locus saevi vulnus amoris habet.
Anna soror, soror Anna, meae male conscia culpae,
Iam dabis in cineres ultima dona meos. 
Nec consumpta rogis inscribar Elissa Sychaei,
Hoc tantum in tumuli marmore carmen erit:
Praebuit Aeneas et causam mortis et ensem;
Ipsa sua Dido concidit usa manu.
Hermione Orestae
[ Alloquor Hermione nuper fratremque virumque.
Nunc fratrem;  nomen coniugis alter habet: ]
Pyrrhus Achillides, animosus imagine patris,
Inclusam contra iusque piumque tenet.
Quod potui, renui, ne non invita tenerer;
Cetera femineae non valuere manus.
'Quid facis, Aeacide? non sum sine vindice,' dixi:
'Haec tibi sub domino est, Pyrrhe, puella suo!'
Surdior ille freto clamantem nomen Orestae
Traxit inornatis in sua tecta comis.
Quid gravius capta Lacedaemone serva tulissem,
Si raperet Graias barbara turba nurus?
Parcius Andromachen vexavit Achaia victrix,
Cum Danaus Phrygias ureret ignis opes.
At tu, cura mei si te pia tangit, Oreste,
Inice non timidas in tua iura manus! 
An siquis rapiat stabulis armenta reclusis,
Arma feras, rapta coniuge lentus eris?
Sit socer exemplo nuptae repetitor ademptae,
Cui pia militiae causa puella fuit!
Si socer ignavus vidua stertisset in aula,
Nupta foret Paridi mater, ut ante fuit.
Nec tu mille rates sinuosaque vela pararis
Nec numeros Danai militis — ipse veni!
Sic quoque eram repetenda tamen, nec turpe marito
Aspera pro caro bella tulisse toro.
Quid, quod avus nobis idem Pelopeius Atreus,
Et, si non esses vir mihi, frater eras.
Vir, precor, uxori, frater succurre sorori!
Instant officio nomina bina tuo.
Me tibi Tyndareus, vita gravis auctor et annis,
Tradidit; arbitrium neptis habebat avus.
At pater Aeacidae promiserat inscius acti;
Plus patre, quo prior est ordine, pollet avus.
Cum tibi nubebam, nulli mea taeda nocebat;
Si iungar Pyrrho, tu mihi laesus eris.
Et pater ignoscet nostro Menelaus amori — 
Succubuit telis praepetis ipse dei.
Quem sibi permisit, genero concedet amorem;
Proderit exemplo mater amata suo.
Tu mihi, quod matri pater est; quas egerat olim
Dardanius partis advena, Pyrrhus agit. 
Ille licet patriis sine fine superbiat actis;
Et tu, quae referas facta parentis, habes.
Tantalides omnis ipsumque regebat Achillem.
Hic pars militiae; dux erat ille ducum.
Tu quoque per proavum Pelopem Pelopisque parentem,
Si medios numeres, a Iove quintus eris.
Nec virtute cares. arma invidiosa tulisti,
Sed tibi — quid faceres? — induit illa pater.
Materia vellem fortis meliore fuisses;
Non lecta est operi, sed data causa tuo.
Hanc tamen inplesti; iuguloque Aegisthus aperto
Tecta cruentavit, quae pater ante tuus.
Increpat Aeacides laudemque in crimina vertit — 
Et tamen adspectus sustinet ille meos. 
Rumpor, et ora mihi pariter cum mente tumescunt,
Pectoraque inclusis ignibus usta dolent.
Hermione coram quisquamne obiecit Orestae,
Nec mihi sunt vires, nec ferus ensis adest?
Flere licet certe; flendo defundimus iram,
Perque sinum lacrimae fluminis instar eunt.
Has solas habeo semper semperque profundo;
Ument incultae fonte perenne genae.
Num generis fato, quod nostros errat in annos,
Tantalides matres apta rapina sumus? 
Non ego fluminei referam mendacia cygni
Nec querar in plumis delituisse Iovem.
Qua duo porrectus longe freta distinet Isthmos,
Vecta peregrinis Hippodamia rotis;
Taenaris Idaeo trans aequor ab hospite rapta
Argolicas pro se vertit in arma manus.
Vix equidem memini, memini tamen. omnia luctus,
Omnia solliciti plena timoris erant;
Flebat avus Phoebeque soror fratresque gemelli,
Orabat superos Leda suumque Iovem.
Ipsa ego, non longos etiamtunc scissa capillos,
Clamabam: 'sine me, me sine, mater, abis?'
Nam coniunx aberat! ne non Pelopeia credar,
Ecce, Neoptolemo praeda parata fui!
Pelides utinam vitasset Apollinis arcus!
Damnaret nati facta proterva pater;
Nec quondam placuit nec nunc placuisset Achilli
Abducta viduum coniuge flere virum.
Quae mea caelestis iniuria fecit iniquos,
Quod mihi — vae miserae! — sidus obesse querar?
Parva mea sine matre fui, pater arma ferebat,
Et duo cum vivant, orba duobus eram.
Non tibi blanditias primis, mea mater, in annis
Incerto dictas ore puella tuli;
Non ego captavi brevibus tua colla lacertis
Nec gremio sedi sarcina grata tuo.
Non cultus tibi cura mei, nec pacta marito
Intravi thalamos matre parante novos. 
Obvia prodieram reduci tibi — vera fatebor — 
Nec facies nobis nota parentis erat!
Te tamen esse Helenen, quod eras pulcherrima, sensi;
Ipsa requirebas, quae tua nata foret!
Pars haec una mihi, coniunx bene cessit Orestes;
Is quoque, ni pro se pugnat, ademptus erit.
Pyrrhus habet captam reduce et victore parente — 
Hoc munus nobis diruta Troia dedit!
Cum tamen altus equis Titan radiantibus instant,
Perfruor infelix liberiore malo;
Nox ubi me thalamis ululantem et acerba gementem
Condidit in maesto procubuique toro,
Pro somno lacrimis oculi funguntur obortis,
Quaque licet, fugio sicut ab hoste virum.
Saepe malis stupeo rerumque oblita locique
Ignara tetigi Scyria membra manu,
Utque nefas sensi, male corpora tacta relinquo
Et mihi pollutas credor habere manus.
Saepe Neoptolemi pro nomine nomen Orestae
Exit, et errorem vocis ut omen amo.
Per genus infelix iuro generisque parentem,
Qui freta, qui terras et sua regna quatit;
Per patris ossa tui, patrui mihi, quae tibi debent,
Quod se sub tumulo fortiter ulta iacent — 
Aut ego praemoriar primoque exstinguar in aevo,
Aut ego Tantalidae Tantalis uxor ero! 
Deianira Herculi
[ Mittor ad Alciden a coniuge conscia mentis
Littera, si coniunx Deianira tua est: ]
Gratulor Oechaliam titulis accedere nostris;
Victorem victae succubuisse queror.
Fama Pelasgiadas subito pervenit in urbes
Decolor et factis infitianda tuis,
Quem numquam Iuno seriesque inmensa laborum
Fregerit, huic Iolen inposuisse iugum.
Hoc velit Eurystheus, velit hoc germana Tonantis,
Laetaque sit vitae labe noverca tuae;
At non ille, brevis cui nox — si creditur — una
Luctanti, ut tantus conciperere, fuit.
Plus tibi quam Iuno, nocuit Venus: illa premendo
Sustulit, haec humili sub pede colla tenet.
Respice vindicibus pacatum viribus orbem,
Qua latam Nereus caerulus ambit humum.
Se tibi pax terrae, tibi se tuta aequora debent;
Inplesti meritis solis utramque domum.
Quod te laturum est, caelum prius ipse tulisti;
Hercule supposito sidera fulsit Atlans.
Quid nisi notitia est misero quaesita pudori,
Si cumulas turpi facta priora nota? 
Tene ferunt geminos pressisse tenaciter angues,
Cum tener in cunis iam Iove dignus eras?
Coepisti melius quam desinis; ultima primis
Cedunt; dissimiles hic vir et ille puer.
Quem non mille ferae, quem non Stheneleius hostis,
Non potuit Iuno vincere, vincit amor.
At bene nupta feror, quia nominer Herculis uxor,
Sitque socer, rapidis qui tonat altus equis.
Quam male inaequales veniunt ad aratra iuvenci,
Tam premitur magno coniuge nupta minor.
Non honor est sed onus species laesura ferentis;
Siqua voles apte nubere, nube pari.
Vir mihi semper abest, et coniuge notior hospes,
Monstraque terribiles persequiturque feras.
Ipsa domo vidua votis operata pudicis
Torqueor, infesto ne vir ab hoste cadat;
Inter serpentes aprosque avidosque leones
Iactor et haesuros terna per ora canes.
Me pecudum fibrae simulacraque inania somni
Ominaque arcana nocte petita movent.
Aucupor infelix incertae murmura famae,
Speque timor dubia spesque timore cadit.
Mater abest queriturque deo placuisse potenti,
Nec pater Amphitryon nec puer Hyllus adest;
Arbiter Eurystheus astu Iunonis iniquae
Sentitur nobis iraque longa deae. 
Haec mihi ferre parum? peregrinos addis amores,
Et mater de te quaelibet esse potest.
Non ego Partheniis temeratam vallibus Augen,
Nec referam partus, Ormeni nympha, tuos;
Non tibi crimen erunt, Teuthrantia turba, sorores,
Quarum de populo nulla relicta tibi est.
Una, recens crimen, referetur adultera nobis,
Unde ego sum Lydo facta noverca Lamo. 
Maeandros, terris totiens errator in isdem,
Qui lassas in se saepe retorquet aquas,
Vidit in Herculeo suspensa monilia collo
Illo, cui caelum sarcina parva fuit.
Non puduit fortis auro cohibere lacertos,
Et solidis gemmas opposuisse toris?
Nempe sub his animam pestis Nemeaea lacertis
Edidit, unde umerus tegmina laevus habet!
Ausus es hirsutos mitra redimire capillos!
Aptior Herculeae populus alba comae.
Nec te Maeonia lascivae more puellae
Incingi zona dedecuisse putas?
Non tibi succurrit crudi Diomedis imago,
Efferus humana qui dape pavit equas?
Si te vidisset cultu Busiris in isto,
Huic victor victo nempe pudendus eras.
Detrahat Antaeus duro redimicula collo,
Ne pigeat molli succubuisse viro.
Inter Ioniacas calathum tenuisse puellas
Diceris et dominae pertimuisse minas. 
Non fugis, Alcide, victricem mille laborum
Rasilibus calathis inposuisse manum,
Crassaque robusto deducis pollice fila,
Aequaque famosae pensa rependis erae?
A, quotiens digitis dum torques stamina duris,
Praevalidae fusos conminuere manus!
Ante pedes dominae . . . .
Factaque narrabas dissimulanda tibi — 
Scilicet inmanes elisis faucibus hydros
Infantem caudis involuisse manum,
Ut Tegeaeus aper cupressifero Erymantho
Incubet et vasto pondere laedat humum.
Non tibi Threiciis adfixa penatibus ora,
Non hominum pingues caede tacentur equae;
Prodigiumque triplex, armenti dives Hiberi
Geryones, quamvis in tribus unus erat;
Inque canes totidem trunco digestus ab uno
Cerberos inplicitis angue minante comis;
Quaeque redundabat fecundo vulnere serpens
Fertilis et damnis dives ab ipsa suis;
Quique inter laevumque latus laevumque lacertum
Praegrave conpressa fauce pependit onus;
Et male confisum pedibus formaque bimembri
Pulsum Thessalicis agmen equestre iugis.
Haec tu Sidonio potes insignitus amictu
Dicere? non cultu lingua retenta silet?
Se quoque nympha tuis ornavit Iardanis armis
Et tulit a capto nota tropaea viro.  
I nunc, tolle animos et fortia gesta recense;
Quo tu non esses, iure vir illa fuit.
Qua tanto minor es, quanto te, maxime rerum,
Quam quos vicisti, vincere maius erat.
Illi procedit rerum mensura tuarum — 
Cede bonis; heres laudis amica tuae.
O pudor! hirsuti costis exuta leonis
Aspera texerunt vellera molle latus!
Falleris et nescis — non sunt spolia illa leonis,
Sed tua, tuque feri victor es, illa tui.
Femina tela tulit Lernaeis atra venenis,
Ferre gravem lana vix satis apta colum,
Instruxitque manum clava domitrice ferarum,
Vidit et in speculo coniugis arma mei!
Haec tamen audieram; licuit non credere famae,
Et venit ad sensus mollis ab aure dolor — 
Ante meos oculos adducitur advena paelex,
Nec mihi, quae patior, dissimulare licet!
Non sinis averti; mediam captiva per urbem
Invitis oculis adspicienda venit.
Nec venit incultis captarum more capillis,
Fortunam vultu fassa decente suam;
Ingreditur late lato spectabilis auro,
Qualiter in Phrygia tu quoque cultus eras.
Dat vultum populo sublimis ut Hercule victo;
Oechaliam vivo stare parente putes. 
Forsitan et pulsa Aetolide Deianira
Nomine deposito paelicis uxor erit,
Eurytidosque Ioles atque Aonii Alcidae
Turpia famosus corpora iunget Hymen.
Mens fugit admonitu, frigusque perambulat artus,
Et iacet in gremio languida facta manus.
Me quoque cum multis, sed me sine crimine amasti.
Ne pigeat, pugnae bis tibi causa fui.
Cornua flens legit ripis Achelous in udis
Truncaque limosa tempora mersit aqua;
Semivir occubuit in lotifero Eueno
Nessus, et infecit sanguis equinus aquas.
Sed quid ego haec refero? scribenti nuntia venit
Fama, virum tunicae tabe perire meae.
Ei mihi! quid feci? quo me furor egit amantem?
Inpia quid dubitas Deianira mori?
An tuus in media coniunx lacerabitur Oeta,
Tu sceleris tanti causa superstes eris?
Siquid adhuc habeo facti, cur Herculis uxor
Credar, coniugii mors mea pignus erit!
Tu quoque cognosces in me, Meleagre, sororem!
Inpia quid dubitas Deianira mori?
Heu devota domus! solio sedet Agrios alto;
Oenea desertum nuda senecta premit.
Exulat ignotis Tydeus germanus in oris;
Alter fatali vivus in igne situs; 
Exegit ferrum sua per praecordia mater.
Inpia quid dubitas Deianira mori?
Deprecor hoc unum per iura sacerrima lecti,
Ne videar fatis insidiata tuis.
Nessus, ut est avidum percussus harundine pectus,
'Hic,' dixit, 'vires sanguis amoris habet.'
Inlita Nesseo misi tibi texta veneno.
Inpia quid dubitas Deianira mori?
Iamque vale, seniorque pater germanaque Gorge,
Et patria et patriae frater adempte tuae,
Et tu lux oculis hodierna novissima nostris,
Virque — sed o possis! — et puer Hylle, vale!
Ariadne Theseo
[ Illa relicta feris etiamnunc, improbe Theseu,
Vivit:  et haec aequa mente tuilsse velis: ]
Mitius inveni quam te genus omne ferarum;
Credita non ulli quam tibi peius eram.
Quae legis, ex illo, Theseu, tibi litore mitto
Unde tuam sine me vela tulere ratem,
In quo me somnusque meus male prodidit et tu,
Per facinus somnis insidiate meis.
Tempus erat, vitrea quo primum terra pruina
Spargitur et tectae fronde queruntur aves.
Incertum vigilans ac somno languida movi
Thesea prensuras semisupina manus —  
Nullus erat! referoque manus iterumque retempto,
Perque torum moveo bracchia — nullus erat!
Excussere metus somnum; conterrita surgo,
Membraque sunt viduo praecipitata toro.
Protinus adductis sonuerunt pectora palmis,
Utque erat e somno turbida, rupta coma est.
Luna fuit; specto, siquid nisi litora cernam.
Quod videant oculi, nil nisi litus habent.
Nunc huc, nunc illuc, et utroque sine ordine, curro;
Alta puellares tardat harena pedes.
Interea toto clamavi in litore 'Theseu!':
Reddebant nomen concava saxa tuum,
Et quotiens ego te, totiens locus ipse vocabat.
Ipse locus miserae ferre volebat opem.
Mons fuit — apparent frutices in vertice rari;
Hinc scopulus raucis pendet adesus aquis.
Adscendo — vires animus dabat — atque ita late
Aequora prospectu metior alta meo.
Inde ego — nam ventis quoque sum crudelibus usa — 
Vidi praecipiti carbasa tenta Noto.
Ut vidi haut dignam quae me vidisse putarem,
Frigidior glacie semianimisque fui.
Nec languere diu patitur dolor; excitor illo,
Excitor et summa Thesea voce voco.
'Quo fugis?' exclamo; 'scelerate revertere Theseu!
Flecte ratem! numerum non habet illa suum!' 
Haec ego; quod voci deerat, plangore replebam;
Verbera cum verbis mixta fuere meis.
Si non audires, ut saltem cernere posses,
Iactatae late signa dedere manus;
Candidaque inposui longae velamina virgae — 
Scilicet oblitos admonitura mei!
Iamque oculis ereptus eras. tum denique flevi;
Torpuerant molles ante dolore genae.
Quid potius facerent, quam me mea lumina flerent,
Postquam desieram vela videre tua?
Aut ego diffusis erravi sola capillis,
Qualis ab Ogygio concita Baccha deo,
Aut mare prospiciens in saxo frigida sedi,
Quamque lapis sedes, tam lapis ipsa fui.
Saepe torum repeto, qui nos acceperat ambos,
Sed non acceptos exhibiturus erat,
Et tua, quae possum pro te, vestigia tango
Strataque quae membris intepuere tuis. 
Incumbo, lacrimisque toro manante profusis,
'Pressimus,' exclamo, 'te duo — redde duos!
Venimus huc ambo; cur non discedimus ambo?
Perfide, pars nostri, lectule, maior ubi est?'
Quid faciam? quo sola ferar? vacat insula cultu.
Non hominum video, non ego facta boum.
Omne latus terrae cingit mare; navita nusquam,
Nulla per ambiguas puppis itura vias.
Finge dari comitesque mihi ventosque ratemque — 
Quid sequar? accessus terra paterna negat. 
Ut rate felici pacata per aequora labar,
Temperet ut ventos Aeolus — exul ero!
Non ego te, Crete centum digesta per urbes,
Adspiciam, puero cognita terra Iovi,
Ut pater et tellus iusto regnata parenti
Prodita sunt facto, nomina cara, meo.
Cum tibi, ne victor tecto morerere recurvo,
Quae regerent passus, pro duce fila dedi,
Tum mihi dicebas: 'per ego ipsa pericula iuro,
Te fore, dum nostrum vivet uterque, meam.'
Vivimus, et non sum, Theseu, tua — si modo vivit
Femina periuri fraude sepulta viri.
Me quoque, qua fratrem mactasses, inprobe, clava;
Esset, quam dederas, morte soluta fides.
Nunc ego non tantum, quae sum passura, recordor,
Et quaecumque potest ulla relicta pati:
Occurrunt animo pereundi mille figurae,
Morsque minus poenae quam mora mortis habet.
Iam iam venturos aut hac aut suspicor illac,
Qui lanient avido viscera dente, lupos.
Quis scit an et fulvos tellus alat ista leones?
Forsitan et saevas tigridas insula habet.
Et freta dicuntur magnas expellere phocas!
Quis vetat et gladios per latus ire meum?
Tantum ne religer dura captiva catena,
Neve traham serva grandia pensa manu, 
Cui pater est Minos, cui mater filia Phoebi,
Quodque magis memini, quae tibi pacta fui!
Si mare, si terras porrectaque litora vidi,
Multa mihi terrae, multa minantur aquae.
Caelum restabat — timeo simulacra deorum!
Destitutor rabidis praeda cibusque feris;
Sive colunt habitantque viri, diffidimus illis — 
Externos didici laesa timere viros.
Viveret Androgeos utinam! nec facta luisses
Inpia funeribus, Cecropi terra, tuis;
Nec tua mactasset nodoso stipite, Theseu,
Ardua parte virum dextera, parte bovem;
Nec tibi, quae reditus monstrarent, fila dedissem,
Fila per adductas saepe recepta manus. 
Non equidem miror, si stat victoria tecum,
Strataque Cretaeam belua planxit humum.
Non poterant figi praecordia ferrea cornu;
Ut te non tegeres, pectore tutus eras.
Illic tu silices, illic adamanta tulisti,
Illic, qui silices, Thesea, vincat, habes.
Crudeles somni, quid me tenuistis inertem?
Aut semel aeterna nocte premenda fui.
Vos quoque crudeles, venti, nimiumque parati
Flaminaque in lacrimas officiosa meas.
Dextera crudelis, quae me fratremque necavit,
Et data poscenti, nomen inane, fides! 
In me iurarunt somnus ventusque fidesque;
Prodita sum causis una puella tribus!
Ergo ego nec lacrimas matris moritura videbo,
Nec, mea qui digitis lumina condat, erit?
Spiritus infelix peregrinas ibit in auras,
Nec positos artus unguet amica manus?
Ossa superstabunt volucres inhumata marinae?
Haec sunt officiis digna sepulcra meis?
Ibis Cecropios portus patriaque receptus,
Cum steteris turbae celsus in ore tuae
Et bene narraris letum taurique virique
Sectaque per dubias saxea tecta vias,
Me quoque narrato sola tellure relictam!
Non ego sum titulis subripienda tuis.
Nec pater est Aegeus, nec tu Pittheidos Aethrae
Filius; auctores saxa fretumque tui!
Di facerent, ut me summa de puppe videres;
Movisset vultus maesta figura tuos!
Nunc quoque non oculis, sed, qua potes, adspice mente
Haerentem scopulo, quem vaga pulsat aqua.
Adspice demissos lugentis more capillos
Et tunicas lacrimis sicut ab imbre gravis.
Corpus, ut inpulsae segetes aquilonibus, horret,
Litteraque articulo pressa tremente labat.
Non te per meritum, quoniam male cessit, adoro;
Debita sit facto gratia nulla meo.
Sed ne poena quidem! si non ego causa salutis,
Non tamen est, cur sis tu mihi causa necis. 
Has tibi plangendo lugubria pectora lassas
Infelix tendo trans freta lata manus;
Hos tibi — qui superant — ostendo maesta capillos!
Per lacrimas oro, quas tua facta movent — 
Flecte ratem, Theseu, versoque relabere velo!
Si prius occidero, tu tamen ossa feres!
Canace Macareo
[ Aeolis Aeolidae, quam non habet ipsa, salutem
Mittit et armata verba notata manu; ]
Siqua tamen caecis errabunt scripta lituris,
Oblitus a dominae caede libellus erit.
Dextra tenet calamum, strictum tenet altera ferrum,
Et iacet in gremio charta soluta meo.
Haec est Aeolidos fratri scribentis imago;
Sic videor duro posse placere patri.
Ipse necis cuperem nostrae spectator adesset,
Auctorisque oculis exigeretur opus!
Ut ferus est multoque suis truculentior Euris,
Spectasset siccis vulnera nostra genis.
Scilicet est aliquid, cum saevis vivere ventis;
Ingenio populi convenit ille sui.
Ille Noto Zephyroque et Sithonio Aquiloni
Imperat et pinnis, Eure proterve, tuis.
Imperat heu! ventis, tumidae non imperat irae,
Possidet et vitiis regna minora suis. 
Quid iuvat admotam per avorum nomina caelo
Inter cognatos posse referre Iovem?
Num minus infestum, funebria munera, ferrum
Feminea teneo, non mea tela, manu?
O utinam, Macareu, quae nos commisit in unum,
Venisset leto serior hora meo!
Cur umquam plus me, frater, quam frater amasti,
Et tibi, non debet quod soror esse, fui?
Ipsa quoque incalui, qualemque audire solebam,
Nescio quem sensi corde tepente deum.
Fugerat ore color; macies adduxerat artus;
Sumebant minimos ora coacta cibos;
Nec somni faciles et nox erat annua nobis,
Et gemitum nullo laesa dolore dabam.
Nec, cur haec facerem, poteram mihi reddere causam
Nec noram, quid amans esset; at illud eram.
Prima malum nutrix animo praesensit anili;
Prima mihi nutrix 'Aeoli,' dixit, 'amas!'
Erubui, gremioque pudor deiecit ocellos;
Haec satis in tacita signa fatentis erant.
Iamque tumescebant vitiati pondera ventris,
Aegraque furtivum membra gravabat onus.
Quas mihi non herbas, quae non medicamina nutrix
Attulit audaci supposuitque manu,
Ut penitus nostris — hoc te celavimus unum — 
Visceribus crescens excuteretur onus?
A, nimium vivax admotis restitit infans
Artibus et tecto tutus ab hoste fuit! 
Iam noviens erat orta soror pulcherrima Phoebi,
Et nova luciferos Luna movebat equos.
Nescia, quae faceret subitos mihi causa dolores,
Et rudis ad partus et nova miles eram.
Nec tenui vocem. 'quid,' ait, 'tua crimina prodis?'
Oraque clamantis conscia pressit anus.
Quid faciam infelix? gemitus dolor edere cogit,
Sed timor et nutrix et pudor ipse vetant.
Contineo gemitus elapsaque verba reprendo
Et cogor lacrimas conbibere ipsa meas.
Mors erat ante oculos, et opem Lucina negabat — 
Et grave, si morerer, mors quoque crimen erat — 
Cum super incumbens scissa tunicaque comaque
Pressa refovisti pectora nostra tuis,
Et mihi 'vive, soror, soror o carissima,' dixti;
'Vive nec unius corpore perde duos!
Spes bona det vires; fratri nam nupta futura es.
Illius, de quo mater, et uxor eris.'
Mortua, crede mihi, tamen ad tua verba revixi:
Et positum est uteri crimen onusque mei. 
Quid tibi grataris? media sedet Aeolus aula;
Crimina sunt oculis subripienda patris.
Frugibus infantem ramisque albentis olivae
Et levibus vittis sedula celat anus,
Fictaque sacra facit dicitque precantia verba;
Dat populus sacris, dat pater ipse viam.
Iam prope limen erat — patrias vagitus ad auris
Venit, et indicio proditur ille suo! 
Eripit infantem mentitaque sacra revelat
Aeolus; insana regia voce sonat.
Ut mare fit tremulum, tenui cum stringitur aura,
Ut quatitur tepido fraxina virga Noto,
Sic mea vibrari pallentia membra videres;
Quassus ab inposito corpore lectus erat.
Inruit et nostrum vulgat clamore pudorem,
Et vix a misero continet ore manus.
Ipsa nihil praeter lacrimas pudibunda profudi;
Torpuerat gelido lingua retenta metu.
Iamque dari parvum canibusque avibusque nepotem
Iusserat, in solis destituique locis.
Vagitus dedit ille miser — sensisse putares — 
Quaque suum poterat voce rogabat avum.
Quid mihi tunc animi credis, germane, fuisse — 
Nam potes ex animo colligere ipse tuo — 
Cum mea me coram silvas inimicus in altas
Viscera montanis ferret edenda lupis?
Exierat thalamo; tunc demum pectora plangi
Contigit inque meas unguibus ire genas.
Interea patrius vultu maerente satelles
Venit et indignos edidit ore sonos:
'Aeolus hunc ensem mittit tibi' — tradidit ensem — 
'Et iubet ex merito scire, quid iste velit.'
Scimus, et utemur violento fortiter ense;
Pectoribus condam dona paterna meis.
His mea muneribus, genitor, conubia donas?
Hac tua dote, pater, filia dives erit? 
Tolle procul, decepte, faces, Hymenaee, maritas
Et fuge turbato tecta nefanda pede!
Ferte faces in me quas fertis, Erinyes atrae,
Et meus ex isto luceat igne rogus!
Nubite felices Parca meliore sorores,
Amissae memores sed tamen este mei!
Quid puer admisit tam paucis editus horis?
Quo laesit facto vix bene natus avum?
Si potuit meruisse necem, meruisse putetur — 
A, miser admisso plectitur ille meo!
Nate, dolor matris, rabidarum praeda ferarum,
Ei mihi! natali dilacerate tuo;
Nate, parum fausti miserabile pignus amoris — 
Haec tibi prima dies, haec tibi summa fuit.
Non mihi te licuit lacrimis perfundere iustis,
In tua non tonsas ferre sepulcra comas;
Non super incubui, non oscula frigida carpsi.
Diripiunt avidae viscera nostra ferae.
Ipsa quoque infantis cum vulnere prosequar umbras
Nec mater fuero dicta nec orba diu.
Tu tamen, o frustra miserae sperate sorori,
Sparsa, precor, nati collige membra tui,
Et refer ad matrem socioque inpone sepulcro,
Urnaque nos habeat quamlibet arta duos!
Vive memor nostri, lacrimasque in vulnera funde,
Neve reformida corpus amantis amans.
Tu, rogo, dilectae nimium mandata sororis
Perfice; mandatis obsequar ipsa patris! 
Medea Iasoni
[ Exul, inops, contempta novo Medea marito
Dicit:  an a regnis tempora nulla vacant? ]
At tibi Colchorum, memini, regina vacavi,
Ars mea cum peteres ut tibi ferret opem.
Tunc quae dispensant mortalia fila sorores
Debuerant fusos evoluisse meos.
Tum potui Medea mori bene! quidquid ab illo
Produxi vitam tempore, poena fuit.
Ei mihi! cur umquam iuvenalibus acta lacertis
Phrixeam petiit Pelias arbor ovem?
Cur umquam Colchi Magnetida vidimus Argo,
Turbaque Phasiacam Graia bibistis aquam?
Cur mihi plus aequo flavi placuere capilli
Et decor et linguae gratia ficta tuae?
Aut, semel in nostras quoniam nova puppis harenas
Venerat audacis attuleratque viros,
Isset anhelatos non praemedicatus in ignes
Inmemor Aesonides oraque adusta boum;
Semina iecisset totidem quot semina et hostes,
Ut caderet cultu cultor ab ipse suo!
Quantum perfidiae tecum, scelerate, perisset,
Dempta forent capiti quam mala multa meo! 
Est aliqua ingrato meritum exprobrare voluptas.
Hac fruar; haec de te gaudia sola feram.
Iussus inexpertam Colchos advertere puppim
Intrasti patriae regna beata meae.
Hoc illic Medea fui, nova nupta quod hic est;
Quam pater est illi, tam mihi dives erat.
Hic Ephyren bimarem, Scythia tenus ille nivosa
Omne tenet, Ponti qua plaga laeva iacet.
Accipis hospitio iuvenes, Aeeta, Pelasgos,
Et premitis pictos, corpora Graia, toros.
Tunc ego te vidi, tunc coepi scire, quid esses;
Illa fuit mentis prima ruina meae.
Et vidi et perii; nec notis ignibus arsi,
Ardet ut ad magnos pinea taeda deos.
Et formosus eras, et me mea fata trahebant;
Abstulerant oculi lumina nostra tui.
Perfide, sensisti — quis enim bene celat amorem?
Eminet indicio prodita flamma suo.
Dicitur interea tibi lex ut dura ferorum
Insolito premeres vomere colla boum.
Martis erant tauri plus quam per cornua saevi,
Quorum terribilis spiritus ignis erat;
Aere pedes solidi praetentaque naribus aera,
Nigra per adflatus haec quoque facta suos.
Semina praeterea populos genitura iuberis
Spargere devota lata per arva manu,
Qui peterent natis secum tua corpora telis;
Illa est agricolae messis iniqua suo. 
Lumina custodis succumbere nescia somno,
Ultimus est aliqua decipere arte labor.
Dixerat Aeetes; maesti consurgitis omnes,
Mensaque purpureos deserit alta toros. 
Quam tibi tunc longe regnum dotale Creusae
Et socer et magni nata Creontis erat!
Tristis abis; oculis abeuntem prosequor udis,
Et dixit tenui murmure lingua: 'vale!'
Ut positum tetigi thalamo male saucia lectum,
Acta est per lacrimas nox mihi, quanta fuit;
Ante oculos taurique meos segetesque nefandae,
Ante meos oculos pervigil anguis erat.
Hinc amor, hinc timor est; ipsum timor auget amorem.
Mane erat, et thalamo cara recepta soror
Disiectamque comas adversaque in ora iacentem
Invenit, et lacrimis omnia plena meis.
Orat opem Minyis. alter petit, impetrat alter:
Aesonio iuveni quod rogat illa, damus.
Est nemus et piceis et frondibus ilicis atrum;
Vix illuc radiis solis adire licet.
Sunt in eo — fuerant certe — delubra Dianae;
Aurea barbarica stat dea facta manu.
Noscis? an exciderunt mecum loca? venimus illuc.
Orsus es infido sic prior ore loqui:
'Ius tibi et arbitrium nostrae fortuna salutis
Tradidit, inque tua est vitaque morsque manu. 
Perdere posse sat est, siquem iuvet ipsa potestas;
Sed tibi servatus gloria maior ero.
Per mala nostra precor, quorum potes esse levamen,
Per genus, et numen cuncta videntis avi,
Per triplicis vultus arcanaque sacra Dianae,
Et si forte aliquos gens habet ista deos — 
O virgo, miserere mei, miserere meorum;
Effice me meritis tempus in omne tuum!
Quodsi forte virum non dedignare Pelasgum — 
Sed mihi tam faciles unde meosque deos? — 
Spiritus ante meus tenues vanescet in auras
Quam thalamo nisi tu nupta sit ulla meo!
Conscia sit Iuno sacris praefecta maritis,
Et dea marmorea cuius in aede sumus!'
Haec animum — et quota pars haec sunt! — movere puellae
Simplicis, et dextrae dextera iuncta meae.
Vidi etiam lacrimas — sua pars et fraudis in illis.
Sic cito sum verbis capta puella tuis.
Iungis aenipedes inadusto corpore tauros
Et solidam iusso vomere findis humum.
Arva venenatis pro semine dentibus inples,
Nascitur et gladios scutaque miles habens.
Ipsa ego, quae dederam medicamina, pallida sedi,
Cum vidi subitos arma tenere viros,
Donec terrigenae, facinus mirabile, fratres
Inter se strictas conseruere manus. 
Insopor ecce vigil squamis crepitantibus horrens
Sibilat et torto pectore verrit humum!
[ Dotis opes ubi erant? ubi erat tibi regia coniunx,
Quique maris gemini distinet Isthmos aquas? ]
Illa ego, quae tibi sum nunc denique barbara facta,
Nunc tibi sum pauper, nunc tibi visa nocens,
Flammea subduxi medicato lumina somno,
Et tibi, quae raperes, vellera tuta dedi. 
Proditus est genitor, regnum patriamque reliqui;
Munus, in exilio quod licet esse, tuli!
Virginitas facta est peregrini praeda latronis;
Optima cum cara matre relicta soror.
At non te fugiens sine me, germane, reliqui!
Deficit hoc uno littera nostra loco.
Quod facere ausa mea est, non audet scribere dextra.
Sic ego, sed tecum, dilaceranda fui.
Nec tamen extimui — quid enim post illa timerem? — 
Credere me pelago, femina iamque nocens.
Numen ubi est? ubi di? meritas subeamus in alto,
Tu fraudis poenas, credulitatis ego!
Compressos utinam Symplegades elisissent,
Nostraque adhaererent ossibus ossa tuis;
Aut nos Scylla rapax canibus mersisset edendos — 
Debuit ingratis Scylla nocere viris;
Quaeque vomit totidem fluctus totidemque resorbet,
Nos quoque Trinacriae supposuisset aquae! 
Sospes ad Haemonias victorque reverteris urbes;
Ponitur ad patrios aurea lana deos.
Quid referam Peliae natas pietate nocentes
Caesaque virginea membra paterna manu?
Ut culpent alii, tibi me laudare necesse est,
Pro quo sum totiens esse coacta nocens.
Ausus es — o, iusto desunt sua verba dolori! — 
Ausus es 'Aesonia,' dicere, 'cede domo!'
Iussa domo cessi natis comitata duobus
Et, qui me sequitur semper, amore tui.
Ut subito nostras Hymen cantatus ad aures
Venit, et accenso lampades igne micant,
Tibiaque effundit socialia carmina vobis,
At mihi funerea flebiliora tuba,
Pertimui, nec adhuc tantum scelus esse putabam;
Sed tamen in toto pectore frigus erat.
Turba ruunt et 'Hymen,' clamant, 'Hymenaee!' frequenter — 
Quo propior vox haec, hoc mihi peius erat.
Diversi flebant servi lacrimasque tegebant — 
Quis vellet tanti nuntius esse mali?
Me quoque, quidquid erat, potius nescire iuvabat;
Sed tamquam scirem, mens mea tristis erat,
Cum minor e pueris (casu studione videndi
Constitit ad geminae limina prima foris)
'Huc modo, mater, adi! pompam pater,' inquit, 'Iason
Ducit et adiunctos aureus urget equos!' 
Protinus abscissa planxi mea pectora veste,
Tuta nec a digitis ora fuere meis.
Ire animus mediae suadebat in agmina turbae
Sertaque conpositis demere rapta comis;
Vix me continui, quin dilaniata capillos
Clamarem 'meus est!' iniceremque manus.
Laese pater, gaude! Colchi gaudete relicti!
Inferias umbrae fratris habete mei;
Deseror amissis regno patriaque domoque
Coniuge, qui nobis omnia solus erat! 
Serpentis igitur potui taurosque furentes;
Unum non potui perdomuisse virum,
Quaeque feros pepuli doctis medicatibus ignes,
Non valeo flammas effugere ipsa meas.
Ipsi me cantus herbaeque artesque relinquunt;
Nil dea, nil Hecates sacra potentis agunt.
Non mihi grata dies; noctes vigilantur amarae,
Et tener a misero pectore somnus abest.
Quae me non possum, potui sopire draconem;
Utilior cuivis quam mihi cura mea est.
Quos ego servavi, paelex amplectitur artus,
Et nostri fructus illa laboris habet.
Forsitan et, stultae dum te iactare maritae
Quaeris et iniustis auribus apta loqui,
In faciem moresque meos nova crimina fingas.
Rideat et vitiis laeta sit illa meis!
Rideat et Tyrio iaceat sublimis in ostro — 
Flebit et ardores vincet adusta meos!
Dum ferrum flammaeque aderunt sucusque veneni,
Hostis Medeae nullus inultus erit! 
Quodsi forte preces praecordia ferrea tangunt,
Nunc animis audi verba minora meis!
Tam tibi sum supplex, quam tu mihi saepe fuisti,
Nec moror ante tuos procubuisse pedes.
Si tibi sum vilis, communis respice natos;
Saeviet in partus dira noverca meos.
Et nimium similes tibi sunt, et imagine tangor,
Et quotiens video, lumina nostra madent.
Per superos oro, per avitae lumina flammae,
Per meritum et natos, pignora nostra, duos — 
Redde torum, pro quo tot res insana reliqui;
Adde fidem dictis auxiliumque refer!
Non ego te inploro contra taurosque virosque,
Utque tua serpens victa quiescat ope;
Te peto, quem merui, quem nobis ipse dedisti,
Cum quo sum pariter facta parente parens.
Dos ubi sit, quaeris? campo numeravimus illo,
Qui tibi laturo vellus arandus erat.
Aureus ille aries villo spectabilis alto
Dos mea, quam, dicam si tibi 'redde!,' neges.
Dos mea tu sospes; dos est mea Graia iuventus!
I nunc, Sisyphias, inprobe, confer opes!
Quod vivis, quod habes nuptam socerumque potentis,
Hoc ipsum, ingratus quod potes esse, meum est.
Quos equidem actutum — sed quid praedicere poenam
Attinet? ingentis parturit ira minas. 
Quo feret ira, sequar! facti fortasse pigebit — 
Et piget infido consuluisse viro.
Viderit ista deus, qui nunc mea pectora versat!
Nescio quid certe mens mea maius agit!
Laodamia Protesilao
Mittit et optat amans, quo mittitur, ire salutem
Haemonis Haemonio Laodamia viro.
Aulide te fama est vento retinente morari.
At me cum fugeres, hic ubi ventus erat?
Tum freta debuerant vestris obsistere remis;
Illud erat saevis utile tempus aquis.
Oscula plura viro mandataque plura dedissem;
Et sunt quae volui dicere multa tibi.
Raptus es hinc praeceps, et qui tua vela vocaret,
Quem cuperent nautae, non ego, ventus erat;
Ventus erat nautis aptus, non aptus amanti.
Solvor ab amplexu, Protesilae, tuo,
Linguaque mandantis verba inperfecta reliquit;
Vix illud potui dicere triste 'vale!'
Incubuit Boreas abreptaque vela tetendit,
Iamque meus longe Protesilaus erat.
Dum potui spectare virum, spectare iuvabat,
Sumque tuos oculos usque secuta meis; 
Ut te non poteram, poteram tua vela videre,
Vela diu vultus detinuere meos.
At postquam nec te nec vela fugacia vidi,
Et quod spectarem nil nisi pontus erat,
Lux quoque tecum abiit, tenebrisque exanguis obortis
Succiduo dicor procubuisse genu.
Vix socer Iphiclus, vix me grandaevus Acastus,
Vix mater gelida maesta refecit aqua;
Officium fecere pium, sed inutile nobis.
Indignor miserae non licuisse mori!
Ut rediit animus, pariter rediere dolores.
Pectora legitimus casta momordit amor.
Nec mihi pectendos cura est praebere capillos,
Nec libet aurata corpora veste tegi.
Ut quas pampinea tetigisse Bicorniger hasta,
Creditur, huc illuc, qua furor egit, eo.
Conveniunt matres Phylaceides et mihi clamant:
'Indue regales, Laudamia, sinus!'
Scilicet ipsa geram saturatas murice lanas,
Bella sub Iliacis moenibus ille geret?
Ipsa comas pectar, galea caput ille premetur?
Ipsa novas vestes, dura vir arma feret?
Qua possum, squalore tuos imitata labores
Dicar, et haec belli tempora tristis agam.
Dyspari Priamide, damno formose tuorum,
Tam sis hostis iners, quam malus hospes eras! 
Aut te Taenariae faciem culpasse maritae,
Aut illi vellem displicuisse tuam!
Tu, qui pro rapta nimium, Menelae, laboras,
Ei mihi, quam multis flebilis ultor eris!
Di, precor, a nobis omen removete sinistrum,
Et sua det Reduci vir meus arma Iovi!
Sed timeo, quotiens subiit miserabile bellum;
More nivis lacrimae sole madentis eunt.
Ilion et Tenedos Simoisque et Xanthus et Ide
Nomina sunt ipso paene timenda sono.
Nec rapere ausurus, nisi se defendere posset,
Hospes erat; vires noverat ille suas. 
Venerat, ut fama est, multo spectabilis auro
Quique suo Phrygias corpore ferret opes,
Classe virisque potens, per quae fera bella geruntur — 
Et sequitur regni pars quotacumque sui?
His ego te victam, consors Ledaea gemellis,
Suspicor; haec Danais posse nocere puto.
Hectora, quisquis is est, si sum tibi cura, caveto;
Signatum memori pectore nomen habe!
Hunc ubi vitaris, alios vitare memento
Et multos illic Hectoras esse puta;
Et facito dicas, quotiens pugnare parabis:
'Parcere me iussit Laodamia sibi.'
Si cadere Argolico fas est sub milite Troiam,
Te quoque non ullum vulnus habente cadet.
Pugnet et adversos tendat Menelaus in hostis;
Hostibus e mediis nupta petenda viro est. 
Causa tua est dispar; tu tantum vivere pugna,
Inque pios dominae posse redire sinus.
Parcite, Dardanidae, de tot, precor, hostibus uni,
Ne meus ex illo corpore sanguis eat!
Non est quem deceat nudo concurrere ferro,
Saevaque in oppositos pectora ferre viros;
Fortius ille potest multo, quam pugnat, amare.
Bella gerant alii; Protesilaus amet!
Nunc fateor — volui revocare, animusque ferebat;
Substitit auspicii lingua timore mali.
Cum foribus velles ad Troiam exire paternis,
Pes tuus offenso limine signa dedit.
Ut vidi, ingemui, tacitoque in pectore dixi:
'Signa reversuri sint, precor, ista viri!'
Haec tibi nunc refero, ne sis animosus in armis;
Fac, meus in ventos hic timor omnis eat!
Sors quoque nescio quem fato designat iniquo,
Qui primus Danaum Troada tangat humum.
Infelix, quae prima virum lugebit ademptum!
Di faciant, ne tu strenuus esse velis!
Inter mille rates tua sit millensima puppis,
Iamque fatigatas ultima verset aquas!
Hoc quoque praemoneo: de nave novissimus exi;
Non est, quo properas, terra paterna tibi.
Cum venies, remoque move veloque carinam
Inque tuo celerem litore siste gradum!
Sive latet Phoebus seu terris altior exstat,
Tu mihi luce celer, tu mihi nocte veni, 
Nocte tamen quam luce magis — nox grata puellis
Quarum suppositus colla lacertus habet.
Aucupor in lecto mendaces caelibe somnos;
Dum careo veris gaudia falsa iuvant.
Sed tua cur nobis pallens occurrit imago?
Cur venit a labris multa querela tuis?
Excutior somno simulacraque noctis adoro;
Nulla caret fumo Thessalis ara meo;
Tura damus lacrimamque super, qua sparsa relucet,
Ut solet adfuso surgere flamma mero. 
Quando ego, te reducem cupidis amplexa lacertis,
Languida laetitia solvar ab ipsa mea?
Quando erit, ut lecto mecum bene iunctus in uno
Militiae referas splendida facta tuae?
Quae mihi dum referes, quamvis audire iuvabit,
Multa tamen capies oscula, multa dabis.
Semper in his apte narrantia verba resistunt;
Promptior est dulci lingua referre mora.
Sed cum Troia subit, subeunt ventique fretumque;
Spes bona sollicito victa timore cadit.
Hoc quoque, quod venti prohibent exire carinas,
Me movet — invitis ire paratis aquis.
Quis velit in patriam vento prohibente reverti?
A patria pelago vela vetante datis!
Ipse suam non praebet iter Neptunus ad urbem.
Quo ruitis? vestras quisque redite domos!
Quo ruitis, Danai? ventos audite vetantis!
Non subiti casus, numinis ista mora est. 
Quid petitur tanto nisi turpis adultera bello?
Dum licet, Inachiae vertite vela rates!
Sed quid ago? revoco? revocaminis omen abesto,
Blandaque conpositas aura secundet aquas!
Troasin invideo, quae si lacrimosa suorum
Funera conspicient, nec procul hostis erit,
Ipsa suis manibus forti nova nupta marito
Inponet galeam Dardanaque arma dabit.
Arma dabit, dumque arma dabit, simul oscula sumet — 
Hoc genus officii dulce duobus erit — 
Producetque virum, dabit et mandata reverti
Et dicet: 'referas ista fac arma Iovi!'
Ille ferens dominae mandata recentia secum
Pugnabit caute respicietque domum.
Exuet haec reduci clipeum galeamque resolvet,
Excipietque suo corpora lassa sinu.
Nos sumus incertae; nos anxius omnia cogit,
Quae possunt fieri, facta putare timor.
Dum tamen arma geres diverso miles in orbe,
Quae referat vultus est mihi cera tuos;
Illi blanditias, illi tibi debita verba
Dicimus, amplexus accipit illa meos.
Crede mihi, plus est, quam quod videatur, imago;
Adde sonum cerae, Protesilaus erit.
Hanc specto teneoque sinu pro coniuge vero,
Et, tamquam possit verba referre, queror. 
Per reditus corpusque tuum, mea numina, iuro,
Perque pares animi coniugiique faces,
Me tibi venturam comitem, quocumque vocaris,
Sive — quod heu! timeo — sive superstes eris.
Ultima mandato claudetur epistula parvo:
Si tibi cura mei, sit tibi cura tui!
Hypermestra Lynceo
Mittit Hypermestra de tot modo fratribus uni — 
Cetera nuptarum crimine turba iacet.
Clausa domo teneor gravibusque coercita vinclis;
Est mihi supplicii causa fuisse piam.
Quod manus extimuit iugulo demittere ferrum,
Sum rea; laudarer, si scelus ausa forem.
Esse ream praestat, quam sic placuisse parenti;
Non piget inmunes caedis habere manus.
Me pater igne licet, quem non violavimus, urat,
Quaeque aderant sacris, tendat in ora faces;
Aut illo iugulet, quem non bene tradidit ensem,
Ut, qua non cecidit vir nece, nupta cadam — 
Non tamen, ut dicant morientia 'paenitet!' ora,
Efficiet. non est, quam piget esse, pia.
Paeniteat sceleris Danaum saevasque sorores;
Hic solet eventus facta nefanda sequi. 
Cor pavet admonitu temeratae sanguine noctis,
Et subitus dextrae praepedit ossa tremor.
Quam tu caede putes fungi potuisse mariti,
Scribere de facta non sibi caede timet!
Sed tamen experiar. modo facta crepuscula terris;
Ultima pars lucis primaque noctis erat.
Ducimur Inachides magni sub tecta Pelasgi,
Et socer armatas accipit ipse nurus.
Undique conlucent praecinctae lampades auro;
Dantur in invitos inpia tura focos;
Vulgus 'Hymen, Hymenaee!' vocant. fugit ille vocantis;
Ipsa Iovis coniunx cessit ab urbe sua!
Ecce, mero dubii, comitum clamore frequentes,
Flore novo madidas inpediente comas,
In thalamos laeti — thalamos, sua busta! — feruntur
Strataque corporibus funere digna premunt.
Iamque cibo vinoque graves somnoque iacebant,
Securumque quies alta per Argos erat — 
Circum me gemitus morientum audire videbar;
Et tamen audibam, quodque verebar erat.
Sanguis abit, mentemque calor corpusque relinquit,
Inque novo iacui frigida facta toro.
Ut leni Zephyro graciles vibrantur aristae,
Frigida populeas ut quatit aura comas,
Aut sic, aut etiam tremui magis. ipse iacebas,
Quemque tibi dederant vina, soporis eras. 
Excussere metum violenti iussa parentis;
Erigor et capio tela tremente manu.
Non ego falsa loquar: ter acutum sustulit ensem,
Ter male sublato reccidit ense manus.
Admovi iugulo — sine me tibi vera fateri! — 
Admovi iugulo tela paterna tuo;
Sed timor et pietas crudelibus obstitit ausis,
Castaque mandatum dextra refugit opus.
Purpureos laniata sinus, laniata capillos
Exiguo dixi talia verba sono:
'Saevus, Hypermestra, pater est tibi; iussa parentis
Effice; germanis sit comes iste suis!
Femina sum et virgo, natura mitis et annis;
Non faciunt molles ad fera tela manus.
Quin age, dumque iacet, fortis imitare sorores — 
Credibile est caesos omnibus esse viros!
Si manus haec aliquam posset committere caedem,
Morte foret dominae sanguinolenta suae.
Hanc meruere necem patruelia regna tenendo;
Cum sene nos inopi turba vagamur inops.
Finge viros meruisse mori — quid fecimus ipsae?
Quo mihi commisso non licet esse piae?
Quid mihi cum ferro? quo bellica tela puellae?
Aptior est digitis lana colusque meis.'
Haec ego; dumque queror, lacrimae sua verba sequuntur
Deque meis oculis in tua membra cadunt. 
Dum petis amplexus sopitaque bracchia iactas,
Paene manus telo saucia facta tua est. 
Iamque patrem famulosque patris lucemque timebam
Expulerunt somnos haec mea dicta tuos:
'Surge age, Belide, de tot modo fratribus unus!
Nox tibi, ni properas, ista perennis erit!'
Territus exsurgis; fugit omnis inertia somni;
Adspicis in timida fortia tela manu.
Quaerenti causam 'dum nox sinit, effuge!' dixi.
Dum nox atra sinit, tu fugis, ipsa moror.
Mane erat, et Danaus generos ex caede iacentis
Dinumerat. summae criminis unus abes.
Fert male cognatae iacturam mortis in uno
Et queritur facti sanguinis esse parum.
Abstrahor a patriis pedibus, raptamque capillis — 
Haec meruit pietas praemia! — carcer habet.
Scilicet ex illo Iunonia permanet ira,
Cum bos ex homine est, ex bove facta dea.
At satis est poenae teneram mugisse puellam
Nec, modo formosam, posse placere Iovi.
Adstitit in ripa liquidi nova vacca parentis,
Cornuaque in patriis non sua vidit aquis,
Conatoque queri mugitus edidit ore
Territaque est forma, territa voce sua.
Quid furis, infelix? quid te miraris in umbra?
Quid numeras factos ad nova membra pedes?
Illa Iovis magni paelex metuenda sorori
Fronde levas nimiam caespitibusque famem, 
Fonte bibis spectasque tuam stupefacta figuram
Et, te ne feriant, quae geris, arma, times,
Quaeque modo, ut posses etiam Iove digna videri,
Dives eras, nuda nuda recumbis humo.
Per mare, per terras cognataque flumina curris;
Dat mare, dant amnes, dat tibi terra viam.
Quae tibi causa fugae? quid tu freta longa pererras?
Non poteris vultus effugere ipsa tuos.
Inachi, quo properas? eadem sequerisque fugisque;
Tu tibi dux comiti, tu comes ipsa duci.
Per septem Nilus portus emissus in aequor
Exuit insana paelicis ora bove.
Ultima quid refero, quorum mihi cana senectus
Auctor? dant anni, quod querar, ecce, mei.
Bella pater patruusque gerunt; regnoque domoque
Pellimur; eiectos ultimus orbis habet.
De fratrum populo pars exiguissima restat.
Quique dati leto, quaeque dedere, fleo;
Nam mihi quot fratres, totidem periere sorores.
Accipiat lacrimas utraque turba meas!
En, ego, quod vivis, poenae crucianda reservor;
Quid fiet sonti, cum rea laudis agar
Et consanguineae quondam centensima turbae
Infelix uno fratre manente cadam?
At tu, siqua piae, Lynceu, tibi cura sororis,
Quaeque tibi tribui munera, dignus habes, 
Vel fer opem, vel dede neci defunctaque vita
Corpora furtivis insuper adde rogis,
Et sepeli lacrimis perfusa fidelibus ossa,
Sculptaque sint titulo nostra sepulcra brevi:
'Exul Hypermestra, pretium pietatis iniquum,
Quam mortem fratri depulit, ipsa tulit.'
Scribere plura libet, sed pondere lapsa catenae
Est manus, et vires subtrahit ipse timor.
Sappho Phaoni
Ecquid, ut adspecta est studiosae littera dextrae,
Protinus est oculis cognita nostra tuis — 
An, nisi legisses auctoris nomina Sapphus,
Hoc breve nescires unde movetur opus?
Forsitan et quare mea sint alterna requiras
Carmina, cum lyricis sim magis apta modis.
Flendus amor meus est — elegiae flebile carmen;
Non facit ad lacrimas barbitos ulla meas.
Uror, ut indomitis ignem exercentibus Euris
Fertilis accensis messibus ardet ager.
Arva, Phaon, celebras diversa Typhoidos Aetnae;
Me calor Aetnaeo non minor igne tenet. 
Nec mihi, dispositis quae iungam carmina nervis,
Proveniunt; vacuae carmina mentis opus!
Nec me Pyrrhiades Methymniadesve puellae,
Nec me Lesbiadum cetera turba iuvant.
Vilis Anactorie, vilis mihi candida Cydro;
Non oculis grata est Atthis, ut ante, meis,
Atque aliae centum, quas hic sine crimine amavi;
Inprobe, multarum quod fuit, unus habes.
Est in te facies, sunt apti lusibus anni — 
O facies oculis insidiosa meis!
Sume fidem et pharetram — fies manifestus Apollo;
Accedant capiti cornua — Bacchus eris!
Et Phoebus Daphnen, et Cnosida Bacchus amavit,
Nec norat lyricos illa vel illa modos;
At mihi Pegasides blandissima carmina dictant;
Iam canitur toto nomen in orbe meum.
Nec plus Alcaeus, consors patriaeque lyraeque,
Laudis habet, quamvis grandius ille sonet.
Si mihi difficilis formam natura negavit,
Ingenio formae damna repende meo.
Sim brevis, at nomen, quod terras inpleat omnes,
Est mihi; mensuram nominis ipsa fero.
Candida si non sum, placuit Cepheia Perseo
Andromede, patriae fusca colore suae.
Et variis albae iunguntur saepe columbae,
Et niger a viridi turtur amatur ave.
Si, nisi quae facie poterit te digna videri,
Nulla futura tua est, nulla futura tua est. 
At mea cum legerem, sat iam formosa videbar;
Unam iurabas usque decere loqui.
Cantabam, memini — meminerunt omnia amantes — 
Oscula cantanti tu mihi rapta dabas.
Haec quoque laudabas, omnique a parte placebam — 
Sed tum praecipue, cum fit amoris opus.
Tunc te plus solito lascivia nostra iuvabat,
Crebraque mobilitas aptaque verba ioco,
Et quod, ubi amborum fuerat confusa voluptas,
Plurimus in lasso corpore languor erat.
Nunc tibi Sicelides veniunt nova praeda puellae.
Quid mihi cum Lesbo? Sicelis esse volo. 
O vos erronem tellure remittite vestra,
Nisiades matres Nisiadesque nurus,
Nec vos decipiant blandae mendacia linguae!
Quae dicit vobis, dixerat ante mihi.
Tu quoque, quae montes celebras, Erycina, Sicanos — 
Nam tua sum — vati consule, diva, tuae!
An gravis inceptum peragit fortuna tenorem
Et manet in cursu semper acerba suo?
Sex mihi natales ierant, cum lecta parentis
Ante diem lacrimas ossa bibere meas.
Arsit iners frater meretricis captus amore
Mixtaque cum turpi damna pudore tulit;
Factus inops agili peragit freta caerula remo,
Quasque male amisit, nunc male quaerit opes. 
Me quoque, quod monui bene multa fideliter, odit;
Hoc mihi libertas, hoc pia lingua dedit.
Et tamquam desint, quae me sine fine fatigent,
Accumulat curas filia parva meas.
Ultima tu nostris accedis causa querelis.
Non agitur vento nostra carina suo.
Ecce, iacent collo sparsi sine lege capilli,
Nec premit articulos lucida gemma meos;
Veste tegor vili, nullum est in crinibus aurum,
Non Arabum noster dona capillus habet.
Cui colar infelix, aut cui placuisse laborem?
Ille mei cultus unicus auctor abes.
Molle meum levibusque cor est violabile telis,
Et semper causa est, cur ego semper amem — 
Sive ita nascenti legem dixere Sorores
Nec data sunt vitae fila severa meae,
Sive abeunt studia in mores, artisque magistra
Ingenium nobis molle Thalia facit.
Quid mirum, si me primae lanuginis aetas
Abstulit, atque anni quos vir amare potest?
Hunc ne pro Cephalo raperes, Aurora, timebam — 
Et faceres, sed te prima rapina tenet!
Hunc si conspiciat quae conspicit omnia Phoebe,
Iussus erit somnos continuare Phaon;
Hunc Venus in caelum curru vexisset eburno,
Sed videt et Marti posse placere suo.
O nec adhuc iuvenis, nec iam puer, utilis aetas,
O decus atque aevi gloria magna tui,
Huc ades inque sinus, formose, relabere nostros!
Non ut ames oro, verum ut amere sinas.
Scribimus, et lacrimis oculi rorantur obortis;
Adspice, quam sit in hoc multa litura loco! 
Si tam certus eras hinc ire, modestius isses,
Et modo dixisses 'Lesbi puella, vale!'
Non tecum lacrimas, non oscula nostra tulisti;
Denique non timui, quod dolitura fui.
Nil de te mecum est nisi tantum iniuria; nec tu,
Admoneat quod te, pignus, amantis, habes.
Non mandata dedi, neque enim mandata dedissem
Ulla, nisi ut nolles inmemor esse mei. 
Per tibi — qui numquam longe discedat! — amorem,
Perque novem iuro, numina nostra, deas,
Cum mihi nescio quis 'fugiunt tua gaudia' dixit,
Nec me flere diu, nec potuisse loqui!
Et lacrimae deerant oculis et verba palato,
Adstrictum gelido frigore pectus erat.
Postquam se dolor invenit, nec pectora plangi
Nec puduit scissis exululare comis,
Non aliter, quam si nati pia mater adempti
Portet ad exstructos corpus inane rogos.
Gaudet et e nostro crescit maerore Charaxus
Frater, et ante oculos itque reditque meos,
Utque pudenda mei videatur causa doloris,
'Quid dolet haec? certe filia vivit!' ait.
Non veniunt in idem pudor atque amor. omne videbat
Vulgus; eram lacero pectus aperta sinu.
Tu mihi cura, Phaon; te somnia nostra reducunt — 
Somnia formoso candidiora die.
Illic te invenio, quamvis regionibus absis;
Sed non longa satis gaudia somnus habet
Saepe tuos nostra cervice onerare lacertos,
Saepe tuae videor supposuisse meos; 
Oscula cognosco, quae tu committere lingua
Aptaque consueras accipere, apta dare.
Blandior interdum verisque simillima verba
Eloquor, et vigilant sensibus ora meis.
Ulteriora pudet narrare, sed omnia fiunt,
Et iuvat, et siccae non licet esse mihi.
At cum se Titan ostendit et omnia secum,
Tam cito me somnos destituisse queror;
Antra nemusque peto, tamquam nemus antraque prosint — 
Conscia deliciis illa fuere meis.
Illuc mentis inops, ut quam furialis Enyo
Attigit, in collo crine iacente feror.
Antra vident oculi scabro pendentia tofo,
Quae mihi Mygdonii marmoris instar erant;
Invenio silvam, quae saepe cubilia nobis
Praebuit et multa texit opaca coma — 
Sed non invenio dominum silvaeque meumque.
Vile solum locus est; dos erat ille loci.
Cognovi pressas noti mihi caespitis herbas;
De nostro curvum pondere gramen erat.
Incubui tetigique locum, qua parte fuisti;
Grata prius lacrimas conbibit herba meas.
Quin etiam rami positis lugere videntur
Frondibus, et nullae dulce queruntur aves;
Sola virum non ulta pie maestissima mater
Concinit Ismarium Daulias ales Ityn.
Ales Ityn, Sappho desertos cantat amores — 
Hactenus; ut media cetera nocte silent.
Est nitidus vitroque magis perlucidus omni
Fons sacer — hunc multi numen habere putant —  
Quem supra ramos expandit aquatica lotos,
Una nemus; tenero caespite terra viret.
Hic ego cum lassos posuissem flebilis artus,
Constitit ante oculos Naias una meos.
Constitit et dixit: 'quoniam non ignibus aequis
Ureris, Ambracia est terra petenda tibi.
Phoebus ab excelso, quantum patet, adspicit aequor — 
Actiacum populi Leucadiumque vocant.
Hinc se Deucalion Pyrrhae succensus amore
Misit, et inlaeso corpore pressit aquas.
Nec mora, versus amor fugit lentissima mersi
Pectora, Deucalion igne levatus erat.
Hanc legem locus ille tenet. pete protinus altam
Leucada nec saxo desiluisse time!' 
Ut monuit, cum voce abiit; ego territa surgo,
Nec lacrimas oculi continuere mei.
Ibimus, o nymphe, monstrataque saxa petemus;
Sit procul insano victus amore timor!
Quidquid erit, melius quam nunc erit! aura, subito
Et mea non magnum corpora pondus habe!
Tu quoque, mollis Amor, pennas suppone cadenti,
Ne sim Leucadiae mortua crimen aquae!
Inde chelyn Phoebo, communia munera, ponam,
Et sub ea versus unus et alter erunt:
Grata lyram posui tibi, Phoebe, poetria Sappho:
Convenit illa mihi, convenit illa tibi.
Cur tamen Actiacas miseram me mittis ad oras,
Cum profugum possis ipse referre pedem?
Tu mihi Leucadia potes esse salubrior unda;
Et forma et meritis tu mihi Phoebus eris.
An potes, o scopulis undaque ferocior omni,
Si moriar, titulum mortis habere meae?
Ah quanto melius iungi mea pectora tecum
Quam poterant saxis praecipitanda dari!
Haec sunt illa, Phaon, quae tu laudare solebas,
Visaque sunt totiens ingeniosa tibi.
Nunc vellem facunda forem! dolor artibus obstat,
Ingeniumque meis substitit omne malis.
Non mihi respondent veteres in carmina vires;
Plectra dolore iacent muta, dolore lyra.
Lesbides aequoreae, nupturaque nuptaque proles,
Lesbides, Aeolia nomina dicta lyra,
Lesbides, infamem quae me fecistis amatae,
Desinite ad citharas turba venire mea!
Abstulit omne Phaon, quod vobis ante placebat,
Me miseram, dixi quam modo paene 'meus!'
Efficite ut redeat; vates quoque vestra redibit.
Ingenio vires ille dat, ille rapit.
Ecquid ago precibus, pectusve agreste movetur?
An riget, et Zephyri verba caduca ferunt?
Qui mea verba ferunt, vellem tua vela referrent;
Hoc te, si saperes, lente, decebat opus.
Sive redis, puppique tuae votiva parantur
Munera, quid laceras pectora nostra mora? 
Solve ratem! Venus orta mari mare praestat amanti.
Aura dabit cursum; tu modo solve ratem!
Ipse gubernabit residens in puppe Cupido;
Ipse dabit tenera vela legetque manu.
Sive iuvat longe fugisse Pelasgida Sappho — 
Non tamen invenies, cur ego digna fugi — 
Hoc saltem miserae crudelis epistula dicat,
Ut mihi Leucadiae fata petantur aquae!
Paris Helenae
Hanc tibi Priamides mitto, Ledaea, salutem,
Quae tribui sola te mihi dante potest.
Eloquar, an flammae non est opus indice notae,
Et plus quam vellem iam meus extat amor?
Ille quidem lateat malim, dum tempora dentur
Laetitiae mixtos non habitura metus,
Sed male dissimulo; quis enim celaverit ignem,
Lumine qui semper proditur ipse suo?
Si tamen expectas, vocem quoque rebus ut addam — 
Uror! habes animi nuntia verba mei. 
Parce, precor, fasso, nec vultu cetera duro
Perlege, sed formae conveniente tuae.
Iamdudum gratum est, quod epistula nostra recepta
Spem facit, hoc recipi me quoque posse modo.
Quae rata sit, nec te frustra promiserit, opto,
Hoc mihi quae suasit, mater Amoris, iter;
Namque ego divino monitu — ne nescia pecces — 
Advehor, et coepto non leve numen adest.
Praemia magna quidem, sed non indebita, posco;
Pollicita est thalamo te Cytherea meo.
Hac duce Sigeo dubias a litore feci
Longa Phereclea per freta puppe vias.
Illa dedit faciles auras ventosque secundos — 
In mare nimirum ius habet orta mari.
Perstet et ut pelagi, sic pectoris adiuvet aestum;
Deferat in portus et mea vota suos.
Attulimus flammas, non hic invenimus, illas.
Hae mihi tam longae causa fuere viae,
Nam neque tristis hiemps neque nos huc appulit error;
Taenaris est classi terra petita meae.
Nec me crede fretum merces portante carina
Findere — quas habeo, di tueantur opes!
Nec venio Graias veluti spectator ad urbes — 
Oppida sunt regni divitiora mei.
Te peto, quam pepigit lecto Venus aurea nostro;
Te prius optavi, quam mihi nota fores. 
Ante tuos animo vidi quam lumine vultus;
Prima tulit vulnus nuntia fama tui.
Nec tamen est mirum, si sic cum polleat arcus,
Missilibus telis eminus ictus amo.
Sic placuit fatis; quae ne convellere temptes,
Accipe cum vera dicta relata fide.
Matris adhuc utero partu remorante tenebar;
Iam gravidus iusto pondere venter erat.
Illa sibi ingentem visa est sub imagine somni
Flammiferam pleno reddere ventre facem.
Territa consurgit metuendaque noctis opacae
Visa seni Priamo; vatibus ille refert.
Arsurum Paridis vates canit Ilion igni — 
Pectoris, ut nunc est, fax fuit illa mei!
Forma vigorque animi, quamvis de plebe videbar,
Indicium tectae nobilitatis erat. 
Est locus in mediis nemorosae vallibus Idae
Devius et piceis ilicibusque frequens,
Qui nec ovis placidae nec amantis saxa capellae
Nec patulo tardae carpitur ore bovis.
Hinc ego Dardaniae muros excelsaque tecta
Et freta prospiciens arbore nixus eram — 
Ecce! pedum pulsu visa est mihi terra moveri — 
Vera loquar veri vix habitura fidem —  
Constitit ante oculos actus velocibus alis
Atlantis magni Pleionesque nepos — 
Fas vidisse fuit, fas sit mihi visa referre! — 
Inque dei digitis aurea virga fuit;
Tresque simul divae, Venus et cum Pallade Iuno,
Graminibus teneros inposuere pedes.
Obstipui, gelidusque comas erexerat horror,
Cum mihi 'pone metum!' nuntius ales ait,
'Arbiter es formae; certamina siste dearum;
Vincere quae forma digna sit una duas!'
Neve recusarem, verbis Iovis imperat et se
Protinus aetheria tollit in astra via.
Mens mea convaluit, subitoque audacia venit,
Nec timui vultu quamque notare meo.
Vincere erant omnes dignae iudexque querebar
Non omnes causam posse tenere suam.
Sed tamen ex illis iam tunc magis una placebat,
Hanc esse ut scires, unde movetur amor.
Tantaque vincendi cura est; ingentibus ardent
Iudicium donis sollicitare meum.
Regna Iovis coniunx, virtutem filia iactat;
Ipse potens dubito fortis an esse velim.
Dulce Venus risit; 'nec te, Pari, munera tangant
Utraque suspensi plena timoris!' ait;
'Nos dabimus, quod ames, et pulchrae filia Ledae
Ibit in amplexus pulchrior illa tuos!'
Dixit, et ex aequo donis formaque probatis
Victorem caelo rettulit illa pedem. 
Interea — credo versis ad prospera fatis — 
Regius adgnoscor per rata signa puer.
Laeta domus nato post tempora longa recepto est,
Addit et ad festos hunc quoque Troia diem.
Utque ego te cupio, sic me cupiere puellae;
Multarum votum sola tenere potes!
Nec tantum regum natae petiere ducumque,
Sed nymphis etiam curaque amorque fui.
Quam super Oenones faciem mirarer? in orbe
Nec Priamo est a te dignior ulla nurus.
Sed mihi cunctarum subeunt fastidia, postquam
Coniugii spes est, Tyndari, facta tui.
Te vigilans oculis, animo te nocte videbam,
Lumina cum placido victa sopore iacent.
Quid facies praesens, quae nondum visa placebas?
Ardebam, quamvis hic procul ignis erat,
Nec potui debere mihi spem longius istam,
Caerulea peterem quin mea vota via.
Troica caeduntur Phrygia pineta securi
Quaeque erat aequoreis utilis arbor aquis;
Ardua proceris spoliantur Gargara silvis,
Innumerasque mihi longa dat Ida trabes.
Fundatura citas flectuntur robora naves,
Texitur et costis panda carina suis.
Addimus antennas et vela sequentia malo;
Accipit et pictos puppis adunca deos;
Qua tamen ipse vehor, comitata Cupidine parvo
Sponsor coniugii stat dea picta tui.  
Inposita est factae postquam manus ultima classi,
Protinus Aegaeis ire lubebat aquis — 
At pater et genetrix inhibent mea vota rogando
Propositumque pia voce morantur iter;
Et soror, effusis ut erat, Cassandra, capillis,
Cum vellent nostrae iam dare vela rates,
'Quo ruis?' exclamat, 'referes incendia tecum!
Quanta per has nescis flamma petatur aquas!'
Vera fuit vates; dictos invenimus ignes,
Et ferus in molli pectore flagrat amor!
Portubus egredior, ventisque ferentibus usus
Applicor in terras, Oebali nympha, tuas.
Excipit hospitio vir me tuus — hoc quoque factum
Non sine consilio numinibusque deum!
Ille quidem ostendit, quidquid Lacedaemone tota
Ostendi dignum conspicuumque fuit;
Sed mihi laudatam cupienti cernere formam
Lumina nil aliud quo caperentur erat.
Ut vidi, obstipui praecordiaque intima sensi
Attonitus curis intumuisse novis.
His similes vultus, quantum reminiscor, habebat
Venit in arbitrium cum Cytherea meum.
Si tu venisses pariter certamen in illud,
In dubio Veneris palma futura fuit!
Magna quidem de te rumor praeconia fecit,
Nullaque de facie nescia terra tua est;
Nec tibi par usquam Phrygia nec solis ab ortu
Inter formosas altera nomen habet!
Crede sed hoc nobis! — minor est tua gloria vero,
Famaque de forma paene maligna tua est; 
Plus hic invenio, quam quod promiserat illa,
Et tua materia gloria victa sua est.
Ergo arsit merito, qui noverat omnia, Theseus,
Et visa es tanto digna rapina viro,
More tuae gentis nitida dum nuda palaestra
Ludis et es nudis femina mixta viris.
Quod rapuit, laudo; miror, quod reddidit umquam.
Tam bona constanter praeda tenenda fuit.
Ante recessisset caput hoc cervice cruenta,
Quam tu de thalamis abstraherere meis.
Tene manus umquam nostrae dimittere vellent?
Tene meo paterer vivus abire sinu?
Si reddenda fores, aliquid tamen ante tulissem,
Nec Venus ex toto nostra fuisset iners.
Vel mihi virginitas esset libata, vel illud
Quod poterat salva virginitate rapi.
Da modo te, quae sit Paridis constantia, nosces;
Flamma rogi flammas finiet una meas.
Praeposui regnis ego te, quae maxima quondam
Pollicita est nobis nupta sororque Iovis;
Dumque tuo possem circumdare bracchia collo,
Contempta est virtus Pallade dante mihi.
Nec piget, aut umquam stulte legisse videbor;
Permanet in voto mens mea firma suo.
Spem modo ne nostram fieri patiare caducam,
Deprecor, o tanto digna labore peti! 
Non ego coniugium generosae degener opto,
Nec mea, crede mihi, turpiter uxor eris.
Pliada, si quaeres, in nostra gente Iovemque
Invenies, medios ut taceamus avos;
Regna parens Asiae, qua nulla beatior ora est,
Finibus inmensis vix obeunda, tenet.
Innumeras urbes atque aurea tecta videbis,
Quaeque suos dicas templa decere deos.
Ilion adspicies firmataque turribus altis
Moenia, Phoebeae structa canore lyrae. 
Quid tibi de turba narrem numeroque virorum?
Vix populum tellus sustinet illa suum.
Occurrent denso tibi Troades agmine matres,
Nec capient Phrygias atria nostra nurus.
O quotiens dices: 'quam pauper Achaia nostra est!'
Una domus quaevis urbis habebit opes.
Nec mihi fas fuerit Sparten contemnere vestram;
In qua tu nata es, terra beata mihi est.
Parca sed est Sparte, tu cultu divite digna;
Ad talem formam non facit iste locus.
Hanc faciem largis sine fine paratibus uti
Deliciisque decet luxuriare novis.
Cum videas cultus nostra de gente virorum,
Qualem Dardanias credis habere nurus?
Da modo te facilem, nec dedignare maritum,
Rure Therapnaeo nata puella, Phrygem.
Phryx erat et nostro genitus de sanguine, qui nunc
Cum dis potando nectare miscet aquas. 
Phryx erat Aurorae coniunx, tamen abstulit illum
Extremum noctis quae dea finit iter.
Phryx etiam Anchises, volucrum cui mater Amorum
Gaudet in Idaeis concubuisse iugis.
Nec, puto, conlatis forma Menelaus et annis
Iudice te nobis anteferendus erit.
Non dabimus certe socerum tibi clara fugantem
Lumina, qui trepidos a dape vertat equos;
Nec Priamo pater est soceri de caede cruentus
Et qui Myrtoas crimine signat aquas;
Nec proavo Stygia nostro captantur in unda
Poma, nec in mediis quaeritur umor aquis.
Quid tamen hoc refert, si te tenet ortus ab illis,
Cogitur huic domui Iuppiter esse socer?
Heu facinus! totis indignus noctibus ille
Te tenet, amplexu perfruiturque tuo;
At mihi conspiceris posita vix denique mensa,
Multaque quae laedant hoc quoque tempus habet.
Hostibus eveniant convivia talia nostris,
Experior posito qualia saepe mero!
Paenitet hospitii, cum me spectante lacertos
Inponit collo rusticus iste tuo.
Rumpor et invidia — quid enim non omnia narrem? — 
Membra superiecta cum tua veste fovet.
Oscula cum vero coram non dura daretis,
Ante oculos posui pocula sumpta meos;
Lumina demitto cum te tenet artius ille,
Crescit et invito lentus in ore cibus. 
Saepe dedi gemitus; et te — lasciva! — notavi
In gemitu risum non tenuisse meo.
Saepe mero volui flammam compescere, at illa
Crevit, et ebrietas ignis in igne fuit,
Multaque ne videam, versa cervice recumbo;
Sed revocas oculos protinus ipsa meos.
Quid faciam, dubito; dolor est meus illa videre,
Sed dolor a facie maior abesse tua. 
Qua licet et possum, luctor celare furorem;
Sed tamen apparet dissimulatus amor.
Nec tibi verba damus; sentis mea vulnera, sentis!
Atque utinam soli sint ea nota tibi!
A, quotiens lacrimis venientibus ora reflexi,
Ne causam fletus quaereret ille mei!
A, quotiens aliquem narravi potus amorem,
Ad vulnus referens singula verba meum,
Indiciumque mei ficto sub nomine feci!
Ille ego, si nescis, verus amator eram.
Quin etiam, ut possem verbis petulantius uti,
Non semel ebrietas est simulata mihi.
Prodita sunt, memini, tunica tua pectora laxa
Atque oculis aditum nuda dedere meis — 
Pectora vel puris nivibus vel lacte tuamve
Complexo matrem candidiora Iove.
Dum stupeo visis — nam pocula forte tenebam — 
Tortilis a digitis excidit ansa meis.
Oscula si natae dederas, ego protinus illa
Hermiones tenero laetus ab ore tuli. 
Et modo cantabam veteres resupinus amores,
Et modo per nutum signa tegenda dabam.
Et comitum primas, Clymenen Aethramque, tuarum
Ausus sum blandis nuper adire sonis,
Quae mihi non aliud, quam formidare, locutae
Orantis medias deseruere preces.
Di facerent, pretium magni certaminis esses,
Teque suo posset victor habere toro! — 
Ut tulit Hippomenes Schoeneida praemia cursus,
Venit ut in Phrygios Hippodamia sinus,
Ut ferus Alcides Acheloia cornua fregit,
Dum petit amplexus, Deianira, tuos.
Nostra per has leges audacia fortiter isset,
Teque mei scires esse laboris opus.
Nunc mihi nil superest nisi te, formosa, precari,
Amplectique tuos, si patiare, pedes.
O decus, o praesens geminorum gloria fratrum,
O Iove digna viro, ni Iove nata fores,
Aut ego Sigeos repetam te coniuge portus,
Aut hic Taenaria contegar exul humo!
Non mea sunt summa leviter destricta sagitta
Pectora; descendit vulnus ad ossa meum!
Hoc mihi — nam repeto — fore, ut a caeleste sagitta
Figar, erat verax vaticinata soror.
Parce datum fatis, Helene, contemnere amorem — 
Sic habeas faciles in tua vota deos!
Multa quidem subeunt; sed coram ut plura loquamur,
Excipe me lecto nocte silente tuo. 
An pudet et metuis Venerem temerare maritam
Castaque legitimi fallere iura tori?
A, nimium simplex Helene, ne rustica dicam,
Hanc faciem culpa posse carere putas?
Aut faciem mutes aut sis non dura, necesse est;
Lis est cum forma magna pudicitiae.
Iuppiter his gaudet, gaudet Venus aurea furtis;
Haec tibi nempe patrem furta dedere Iovem.
Vix fieri, si sunt vires in semine morum,
Et Iovis et Ledae filia casta potest.
Casta tamen tum sis, cum te mea Troia tenebit,
Et tua sim, quaeso, crimina solus ego.
Nunc ea peccemus quae corriget hora iugalis,
Si modo promisit non mihi vana Venus! 
Ipse tibi hoc suadet rebus, non voce, maritus,
Neve sui furtis hospitis obstet, abest.
Non habuit tempus, quo Cresia regna videret,
Aptius — o mira calliditate virum!
'Res, et ut Idaei mando tibi,' dixit iturus,
'Curam pro nobis hospitis, uxor, agas.'
Neclegis absentis, testor, mandata mariti!
Cura tibi non est hospitis ulla tui.
Huncine tu speras, hominem sine pectore, dotes
Posse satis formae, Tyndari, nosse tuae?
Falleris — ignorat; nec, si bona magna putaret,
Quae tenet, externo crederet illa viro.
Ut te nec mea vox nec te meus incitet ardor,
Cogimur ipsius commoditate frui — 
Aut erimus stulti, sic ut superemus et ipsum,
Si tam securum tempus abibit iners. 
Paene suis ad te manibus deducit amantem;
Utere mandantis simplicitate viri!
Sola iaces viduo tam longa nocte cubili;
In viduo iaceo solus et ipse toro.
Te mihi meque tibi communia gaudia iungant;
Candidior medio nox erit illa die.
Tunc ego iurabo quaevis tibi numina meque
Adstringam verbis in sacra vestra meis;
Tunc ego, si non est fallax fiducia nostri,
Efficiam praesens, ut mea regna petas.
Si pudet et metuis ne me videare secuta,
Ipse reus sine te criminis huius ero;
Nam sequar Aegidae factum fratrumque tuorum.
Exemplo tangi non propiore potes.
Te rapuit Theseus, geminas Leucippidas illi;
Quartus in exemplis adnumerabor ego.
Troica classis adest armis instructa virisque;
Iam facient celeres remus et aura vias.
Ibis Dardanias ingens regina per urbes,
Teque novam credet vulgus adesse deam,
Quaque feres gressus, adolebunt cinnama flammae,
Caesaque sanguineam victima planget humum.
Dona pater fratresque et cum genetrice sorores
Iliadesque omnes totaque Troia dabit.
Ei mihi! pars a me vix dicitur ulla futuri.
Plura feres, quam quae littera nostra refert. 
Nec tu rapta time, ne nos fera bella sequantur,
Concitet et vires Graecia magna suas. 
Tot prius abductis ecqua est repetita per arma?
Crede mihi, vanos res habet ista metus.
Nomine ceperunt Aquilonis Erechthida Thraces,
Et tuta a bello Bistonis ora fuit;
Phasida puppe nova vexit Pagasaeus Iason,
Laesa neque est Colcha Thessala terra manu.
Te quoque qui rapuit, rapuit Minoida Theseus;
Nulla tamen Minos Cretas ad arma vocat.
Terror in his ipso maior solet esse periclo,
Quaeque timere licet, pertimuisse pudet.
Finge tamen, si vis, ingens consurgere bellum — 
Et mihi sunt vires, et mea tela nocent.
Nec minor est Asiae quam vestrae copia terrae;
Illa viris dives, dives abundat equis.
Nec plus Atrides animi Menelaus habebit
Quam Paris aut armis anteferendus erit.
Paene puer caesis abducta armenta recepi,
Hostibus et causam nominis inde tuli;
Paene puer iuvenes vario certamine vici,
In quibus Ilioneus Deiphobusque fuit;
Neve putes, non me nisi comminus esse timendum,
Figitur in iusso nostra sagitta loco.
Num potes haec illi primae dare facta iuventae?
Instruere Atriden num potes arte mea?
Omnia si dederis, numquid dabis Hectora fratrem?
Unus is innumeri militis instar erit!
Quid valeam nescis, et te mea robora fallunt;
Ignoras, cui sis nupta futura viro. 
Aut igitur nullo belli repetere tumultu,
Aut cedent Marti Dorica castra meo.
Nec tamen indigner pro tanta sumere ferrum
Coniuge. certamen praemia magna movent.
Tu quoque, si de te totus contenderit orbis,
Nomen ab aeterna posteritate feres
Spe modo non timida dis hinc egressa secundis;
Exige cum plena munera pacta fide.
Helene Paridi
Nunc oculos tua cum violarit epistula nostros,
Non rescribendi gloria visa levis.
Ausus es hospitii temeratis advena sacris
Legitimam nuptae sollicitare fidem!
Scilicet idcirco ventosa per aequora vectum
Excepit portu Taenaris ora suo,
Nec tibi, diversa quamvis e gente venires,
Oppositas habuit regia nostra fores,
Esset ut officii merces iniuria tanti!
Qui sic intrabas, hospes an hostis eras?
Nec dubito, quin haec, cum sit tam iusta, vocetur
Rustica iudicio nostra querela tuo.
Rustica sim sane, dum non oblita pudoris,
Dumque tenor vitae sit sine labe meae.
Si non est ficto tristis mihi vultus in ore,
Nec sedeo duris torva superciliis,
Fama tamen clara est, et adhuc sine crimine vixi,
Et laudem de me nullus adulter habet. 
Quo magis admiror, quae sit fiducia coepti,
Spemque tori dederit quae tibi causa mei.
An, quia vim nobis Neptunius attulit heros,
Rapta semel videor bis quoque digna rapi?
Crimen erat nostrum, si delenita fuissem;
Cum sim rapta, meum quid nisi nolle fuit?
Non tamen e facto fructum tulit ille petitum;
Excepto redii passa timore nihil.
Oscula luctanti tantummodo pauca protervus
Abstulit; ulterius nil habet ille mei.
Quae tua nequitia est, non his contenta fuisset — 
Di melius! similis non fuit ille tui.
Reddidit intactam, minuitque modestia crimen,
Et iuvenem facti paenituisse patet;
Thesea paenituit, Paris ut succederet illi,
Ne quando nomen non sit in ore meum?
Nec tamen irascor — quis enim succenset amanti? — 
Si modo, quem praefers, non simulatur amor.
Hoc quoque enim dubito — non quod fiducia desit,
Aut mea sit facies non bene nota mihi;
Sed quia credulitas damno solet esse puellis,
Verbaque dicuntur vestra carere fide.
At peccant aliae, matronaque rara pudica est.
Quis prohibet raris nomen inesse meum?
Nam mea quod visa est tibi mater idonea, cuius
Exemplo flecti me quoque posse putes,
Matris in admisso falsa sub imagine lusae
Error inest; pluma tectus adulter erat.
Nil ego, si peccem, possum nescisse, nec ullus
Error qui facti crimen obumbret erit. 
Illa bene erravit vitiumque auctore redemit.
Felix in culpa quo Iove dicar ego? 
Sed genus et proavos et regia nomina iactas.
Clara satis domus haec nobilitate sua est.
Iuppiter ut soceri proavus taceatur et omne
Tantalidae Pelopis Tyndareique decus,
Dat mihi Leda Iovem cygno decepta parentem,
Quae falsam gremio credula fovit avem.
I nunc et Phrygiae late primordia gentis
Cumque suo Priamum Laumedonte refer!
Quos ego suspicio; sed qui tibi gloria magna est
Quintus, is a nostro nomine primus erit.
Sceptra tuae quamvis rear esse potentia terrae,
Non tamen haec illis esse minora puto.
Si iam divitiis locus hic numeroque virorum
Vincitur, at certe barbara terra tua est.
Munera tanta quidem promittit epistula dives
Ut possint ipsas illa movere deas;
Sed si iam vellem fines transire pudoris,
Tu melior culpae causa futurus eras.
Aut ego perpetuo famam sine labe tenebo,
Aut ego te potius quam tua dona sequar;
Utque ea non sperno, sic acceptissima semper
Munera sunt, auctor quae pretiosa facit.
Plus multo est, quod amas, quod sum tibi causa laboris,
Quod per tam longas spes tua venit aquas. 
Illa quoque, adposita quae nunc facis, inprobe, mensa,
Quamvis experiar dissimulare, noto — 
Cum modo me spectas oculis, lascive, protervis,
Quos vix instantes lumina nostra ferunt,
Et modo suspiras, modo pocula proxima nobis
Sumis, quaque bibi, tu quoque parte bibis.
A, quotiens digitis, quotiens ego tecta notavi
Signa supercilio paene loquente dari!
Et saepe extimui ne vir meus illa videret,
Non satis occultis erubuique notis!
Saepe vel exiguo vel nullo murmure dixi:
'Nil pudet hunc.' nec vox haec mea falsa fuit.
Orbe quoque in mensae legi sub nomine nostro,
Quod deducta mero littera fecit, amo.
Credere me tamen hoc oculo renuente negavi — 
Ei mihi, iam didici sic ego posse loqui!
His ego blanditiis, si peccatura fuissem,
Flecterer; his poterant pectora nostra capi.
Est quoque, confiteor, facies tibi rara, potestque
Velle sub amplexus ire puella tuos;
Altera vel potius felix sine crimine fiat,
Quam cadat externo noster amore pudor.
Disce modo exemplo formosis posse carere;
Est virtus placitis abstinuisse bonis.
Quam multos credis iuvenes optare quod optas,
Qui sapiant? oculos an Paris unus habes?
Non tu plus cernis, sed plus temerarius audes:
Nec tibi plus cordis, sed nimis oris, adest.  
Tunc ego te vellem celeri venisse carina,
Cum mea virginitas mille petita procis;
Si te vidissem, primus de mille fuisses.
Iudicio veniam vir dabit ipse meo.
Ad possessa venis praeceptaque gaudia, serus;
Spes tua lenta fuit; quod petis, alter habet.
Ut tamen optarim fieri tua Troica coniunx,
Invitam sic me nec Menelaus habet.
Desine molle, precor, verbis convellere pectus,
Neve mihi, quam te dicis amare, noce;
Sed sine quam tribuit sortem fortuna tueri,
Nec spolium nostri turpe pudoris ave!
At Venus hoc pacta est, et in altae vallibus Idae
Tres tibi se nudas exhibuere deae,
Unaque cum regnum, belli daret altera laudem,
'Tyndaridis coniunx,' tertia dixit, 'eris!'
Credere vix equidem caelestia corpora possum
Arbitrio formam supposuisse tuo,
Utque sit hoc verum, certe pars altera ficta est,
Iudicii pretium qua data dicor ego.
Non est tanta mihi fiducia corporis, ut me
Maxima teste dea dona fuisse putem.
Contenta est oculis hominum mea forma probari;
Laudatrix Venus est invidiosa mihi.
Sed nihil infirmo; faveo quoque laudibus istis — 
Nam, mens, vox quare, quod cupit esse, neget?
Nec tu succense, nimium mihi creditus aegre;
Tarda solet magnis rebus inesse fides. 
Prima mea est igitur Veneri placuisse voluptas;
Proxima, me visam praemia summa tibi,
Nec te Palladios nec te Iunonis honores
Auditis Helenae praeposuisse bonis.
Ergo ego sum virtus, ego sum tibi nobile regnum!
Ferrea sim, si non hoc ego pectus amem.
Ferrea, crede mihi, non sum; sed amare repugno
Illum, quem fieri vix puto posse meum.
Quid bibulum curvo proscindere litus aratro,
Spemque sequi coner quam locus ipse negat?
Sum rudis ad Veneris furtum, nullaque fidelem — 
Di mihi sunt testes — lusimus arte virum.
Nunc quoque, quod tacito mando mea verba libello,
Fungitur officio littera nostra novo.
Felices, quibus usus adest! ego nescia rerum
Difficilem culpae suspicor esse viam.
Ipse malo metus est; iam nunc confundor, et omnes
In nostris oculos vultibus esse reor.
Nec reor hoc falso; sensi mala murmura vulgi,
Et quasdam voces rettulit Aethra mihi.
At tu dissimula, nisi si desistere mavis!
Sed cur desistas? dissimulare potes.
Lude, sed occulte! maior, non maxima, nobis
Est data libertas, quod Menelaus abest.
Ille quidem procul est, ita re cogente, profectus;
Magna fuit subitae iustaque causa viae — 
Aut mihi sic visum est. ego, cum dubitaret an iret,
'Quam primum,' dixi, 'fac rediturus eas!' 
Omine laetatus dedit oscula, 'res' que 'domusque
Et tibi sit curae Troicus hospes,' ait. 
Vix tenui risum, quem dum conpescere luctor,
Nil illi potui dicere praeter 'erit.'
Vela quidem Creten ventis dedit ille secundis;
Sed tu non ideo cuncta licere puta!
Sic meus hinc vir abest ut me custodiat absens — 
An nescis longas regibus esse manus?
Forma quoque est oneri; nam quo constantius ore
Laudamur vestro, iustius ille timet.
Quae iuvat, ut nunc est, eadem mihi gloria damno est,
Et melius famae verba dedisse fuit.
Nec, quod abest hic me tecum, mirare, relicta;
Moribus et vitae credidit ille meae.
De facie metuit, vitae confidit, et illum
Securum probitas, forma timere facit.
Tempora ne pereant ultro data praecipis, utque
Simplicis utamur commoditate viri.
Et libet et timeo, nec adhuc exacta voluntas
Est satis; in dubio pectora nostra labant.
Et vir abest nobis, et tu sine coniuge dormis,
Inque vicem tua me, te mea forma capit;
Et longae noctes, et iam sermone coimus,
Et tu, me miseram! blandus, et una domus.
Et peream, si non invitant omnia culpam;
Nescio quo tardor sed tamen ipsa metu!
Quod male persuades, utinam bene cogere posses!
Vi mea rusticitas excutienda fuit. 
Utilis interdum est ipsis iniuria passis.
Sic certe felix esse coacta forem.
Dum novus est, potius coepto pugnemus amori!
Flamma recens parva sparsa residit aqua.
Certus in hospitibus non est amor; errat, ut ipsi,
Cumque nihil speres firmius esse, fugit.
Hypsipyle testis, testis Minoia virgo est,
In non exhibitis utraque lusa toris.
Tu quoque dilectam multos, infide, per annos
Diceris Oenonen destituisse tuam.
Nec tamen ipse negas; et nobis omnia de te
Quaerere, si nescis, maxima cura fuit.
Adde, quod, ut cupias constans in amore manere,
Non potes. expediunt iam tua vela Phryges;
Dum loqueris mecum, dum nox sperata paratur,
Qui ferat in patriam, iam tibi ventus erit.
Cursibus in mediis novitatis plena relinques
Gaudia; cum ventis noster abibit amor.
An sequar, ut suades, laudataque Pergama visam
Pronurus et magni Laumedontis ero?
Non ita contemno volucris praeconia famae,
Ut probris terras inpleat illa meis.
Quid de me poterit Sparte, quid Achaia tota,
Quid gentes Asiae, quid tua Troia loqui?
Quid Priamus de me, Priami quid sentiet uxor,
Totque tui fratres Dardanidesque nurus?
Tu quoque, qui poteris fore me sperare fidelem,
Et non exemplis anxius esse tuis?  
Quicumque Iliacos intraverit advena portus,
Is tibi solliciti causa timoris erit.
Ipse mihi quotiens iratus 'adultera!' dices,
Oblitus nostro crimen inesse tuum!
Delicti fies idem reprehensor et auctor.
Terra, precor, vultus obruat ante meos!
At fruar Iliacis opibus cultuque beato,
Donaque promissis uberiora feram;
Purpura nempe mihi pretiosaque texta dabuntur,
Congestoque auri pondere dives ero!
Da veniam fassae — non sunt tua munera tanti;
Nescio quo tellus me tenet ista modo.
Quis mihi, si laedar, Phrygiis succurret in oris?
Unde petam fratres, unde parentis opem?
Omnia Medeae fallax promisit Iason — 
Pulsa est Aesonia num minus illa domo?
Non erat Aeetes, ad quem despecta rediret,
Non Idyia parens Chalciopeve soror.
Tale nihil timeo — sed nec Medea timebat!
Fallitur augurio spes bona saepe suo.
Omnibus invenies, quae nunc iactantur in alto,
Navibus a portu lene fuisse fretum.
Fax quoque me terret, quam se peperisse cruentam
Ante diem partus est tua visa parens;
Et vatum timeo monitus, quos igne Pelasgo
Ilion arsurum praemonuisse ferunt.
Utque favet Cytherea tibi, quia vicit habetque
Parta per arbitrium bina tropaea tuum,
Sic illas vereor, quae, si tua gloria vera est,
Iudice te causam non tenuere duae; 
Nec dubito, quin, te si prosequar, arma parentur.
Ibit per gladios, ei mihi! noster amor.
An fera Centauris indicere bella coegit
Atracis Haemonios Hippodamia viros — 
Tu fore tam iusta lentum Menelaon in ira
Et geminos fratres Tyndareumque putas?
Quod bene te iactes et fortia facta loquaris,
A verbis facies dissidet ista tuis.
Apta magis Veneri, quam sunt tua corpora Marti.
Bella gerant fortes, tu, Pari, semper ama!
Hectora, quem laudas, pro te pugnare iubeto;
Militia est operis altera digna tuis.
His ego, si saperem pauloque audacior essem,
Uterer; utetur, siqua puella sapit — 
Aut ego deposito sapiam fortasse pudore
Et dabo cunctatas tempore victa manus.
Quod petis, ut furtim praesentes ista loquamur,
Scimus, quid captes conloquiumque voces;
Sed nimium properas, et adhuc tua messis in herba est.
Et mora sit voto forsan amica tuo.
Hactenus; arcanum furtivae conscia mentis
Littera iam lasso pollice sistat opus.
Cetera per socias Clymenen Aethramque loquamur,
Quae mihi sunt comites consiliumque duae. 
Leander Heroni
Mittit Abydenus, quam mallet ferre, salutem,
Si cadat unda maris, Sesti puella, tibi.
Si mihi di faciles, si sunt in amore secundi,
Invitis oculis haec mea verba leges.
Sed non sunt faciles; nam cur mea vota morantur
Currere me nota nec patiuntur aqua?
Ipsa vides caelum pice nigrius et freta ventis
Turbida perque cavas vix adeunda rates.
Unus, et hic audax, a quo tibi littera nostra
Redditur, e portu navita movit iter;
Adscensurus eram, nisi quod, cum vincula prorae
Solveret, in speculis omnis Abydos erat.
Non poteram celare meos, velut ante, parentes,
Quemque tegi volumus, non latuisset amor.
Protinus haec scribens, 'felix, i, littera!' dixi,
'Iam tibi formosam porriget illa manum.
Forsitan admotis etiam tangere labellis,
Rumpere dum niveo vincula dente volet.'
Talibus exiguo dictis mihi murmure verbis,
Cetera cum charta dextra locuta mea est.
At quanto mallem, quam scriberet, illa nataret,
Meque per adsuetas sedula ferret aquas!
Aptior illa quidem placido dare verbera ponto;
Est tamen et sensus apta ministra mei. 
Septima nox agitur, spatium mihi longius anno,
Sollicitum raucis ut mare fervet aquis.
His ego si vidi mulcentem pectora somnum
Noctibus, insani sit mora longa freti!
Rupe sedens aliqua specto tua litora tristis
Et, quo non possum corpore, mente feror.
Lumina quin etiam summa vigilantia turre
Aut videt aut acies nostra videre putat.
Ter mihi deposita est in sicca vestis harena;
Ter grave temptavi carpere nudus iter — 
Obstitit inceptis tumidum iuvenalibus aequor,
Mersit et adversis ora natantis aquis.
At tu, de rapidis inmansuetissime ventis,
Quid mecum certa proelia mente geris?
In me, si nescis, Borea, non aequora, saevis!
Quid faceres, esset ni tibi notus amor?
Tam gelidus quod sis, num te tamen, inprobe, quondam
Ignibus Actaeis incaluisse negas?
Gaudia rapturo siquis tibi claudere vellet
Aerios aditus, quo paterere modo?
Parce, precor, facilemque move moderatius auram — 
Imperet Hippotades sic tibi triste nihil!
Vana peto; precibusque meis obmurmurat ipse
Quasque quatit, nulla parte coercet aquas.
Nunc daret audaces utinam mihi Daedalus alas — 
Icarium quamvis hinc prope litus abest! 
Quidquid erit, patiar, liceat modo corpus in auras
Tollere, quod dubia saepe pependit aqua. 
Interea, dum cuncta negant ventique fretumque,
Mente agito furti tempora prima mei.
Nox erat incipiens — namque est meminisse voluptas — 
Cum foribus patriis egrediebar amans.
Nec mora, deposito pariter cum veste timore
Iactabam liquido bracchia lenta mari.
Luna fere tremulum praebebat lumen eunti
Ut comes in nostras officiosa vias.
Hanc ego suspiciens, 'faveas, dea candida,' dixi,
'Et subeant animo Latmia saxa tuo!
Non sinit Endymion te pectoris esse severi.
Flecte, precor, vultus ad mea furta tuos!
Tu dea mortalem caelo delapsa petebas;
Vera loqui liceat! — quam sequor ipsa dea est.
Neu referam mores caelesti pectore dignos,
Forma nisi in veras non cadit illa deas.
A Veneris facie non est prior ulla tuaque;
Neve meis credas vocibus, ipsa vide!
Quantum, cum fulges radiis argentea puris,
Concedunt flammis sidera cuncta tuis,
Tanto formosis formosior omnibus illa est.
Si dubitas, caecum, Cynthia, lumen habes.'
Haec ego, vel certe non his diversa, locutus
Per mihi cedentes sponte ferebar aquas.
Unda repercussae radiabat imagine lunae,
Et nitor in tacita nocte diurnus erat;
Nullaque vox usquam, nullum veniebat ad aures
Praeter dimotae corpore murmur aquae.
Alcyones solae, memores Ceycis amati,
Nescio quid visae sunt mihi dulce queri. 
Iamque fatigatis umero sub utroque lacertis
Fortiter in summas erigor altus aquas.
Ut procul aspexi lumen, 'meus ignis in illo est:
Illa meum,' dixi, 'litora lumen habent!'
Et subito lassis vires rediere lacertis,
Visaque, quam fuerat, mollior unda mihi.
Frigora ne possim gelidi sentire profundi,
Qui calet in cupido pectore, praestat amor.
Quo magis accedo propioraque litora fiunt,
Quoque minus restat, plus libet ire mihi.
Cum vero possum cerni quoque, protinus addis
Spectatrix animos, ut valeamque facis.
Nunc etiam nando dominae placuisse laboro,
Atque oculis iacto bracchia nostra tuis.
Te tua vix prohibet nutrix descendere in altum — 
Hoc quoque enim vidi, nec mihi verba dabam.
Nec tamen effecit, quamvis retinebat euntem,
Ne fieret prima pes tuus udus aqua.
Excipis amplexu feliciaque oscula iungis — 
Oscula, di magni, trans mare digna peti! — 
Eque tuis demptos umeris mihi tradis amictus,
Et madidam siccas aequoris imbre comam.
Cetera nox et nos et turris conscia novit,
Quodque mihi lumen per vada monstrat iter.
Non magis illius numerari gaudia noctis
Hellespontiaci quam maris alga potest;
Quo brevius spatium nobis ad furta dabatur,
Hoc magis est cautum, ne foret illud iners. 
Iamque fugatura Tithoni coniuge noctem
Praevius Aurorae Lucifer ortus erat; 
Oscula congerimus properata sine ordine raptim
Et querimur parvas noctibus esse moras.
Atque ita cunctatus monitu nutricis amaro
Frigida deserta litora turre peto.
Digredimur flentes, repetoque ego virginis aequor
Respiciens dominam, dum licet, usque meam.
Siqua fides vero est, veniens hinc esse natator,
Cum redeo, videor naufragus esse mihi.
Hoc quoque, si credes: ad te via prona videtur;
A te cum redeo, clivus inertis aquae.
Invitus repeto patriam — quis credere possit?
Invitus certe nunc moror urbe mea.
Ei mihi! cur animis iuncti secernimur undis,
Unaque mens, tellus non habet una duos?
Vel tua me Sestos, vel te mea sumat Abydos;
Tam tua terra mihi, quam tibi nostra placet.
Cur ego confundor, quotiens confunditur aequor?
Cur mihi, causa levis, ventus obesse potest?
Iam nostros curvi norunt delphines amores,
Ignotum nec me piscibus esse reor.
Iam patet attritus solitarum limes aquarum,
Non aliter multa quam via pressa rota.
Quod mihi non esset nisi sic iter, ante querebar;
At nunc per ventos hoc quoque deesse queror.
Fluctibus inmodicis Athamantidos aequora canent,
Vixque manet portu tuta carina suo;
Hoc mare, cum primum de virgine nomina mersa,
Quae tenet, est nanctum, tale fuisse puto.
Est satis amissa locus hic infamis ab Helle,
Utque mihi parcat, nomine crimen habet. 
Invideo Phrixo, quem per freta tristia tutum
Aurea lanigero vellere vexit ovis;
Nec tamen officium pecoris navisve requiro,
Dummodo, quas findam corpore, dentur aquae.
Parte egeo nulla; fiat modo copia nandi,
Idem navigium, navita, vector ero!
Nec sequor aut Helicen, aut, qua Tyros utitur, Arcton;
Publica non curat sidera noster amor.
Andromedan alius spectet claramque Coronam,
Quaeque micat gelido Parrhasis Ursa polo;
At mihi, quod Perseus et cum Iove Liber amarunt,
Indicium dubiae non placet esse viae.
Est aliud lumen, multo mihi certius istis,
Non errat tenebris quo duce noster amor;
Hoc ego dum spectem, Colchos et in ultima Ponti,
Quaque viam fecit Thessala pinus, eam,
Et iuvenem possim superare Palaemona nando
Morsaque quem subito reddidit herba deum.
Saepe per adsiduos languent mea bracchia motus,
Vixque per inmensas fessa trahuntur aquas.
His ego cum dixi: 'pretium non vile laboris,
Iam dominae vobis colla tenenda dabo,'
Protinus illa valent, atque ad sua praemia tendunt,
Ut celer Eleo carcere missus equus. 
Ipse meos igitur servo, quibus uror, amores
Teque, magis caelo digna puella, sequor.
Digna quidem caelo es — sed adhuc tellure morare,
Aut dic, ad superos et mihi qua sit iter! 
Hic es, et exigue misero contingis amanti,
Cumque mea fiunt turbida mente freta.
Quid mihi, quod lato non separor aequore, prodest?
Num minus haec nobis tam brevis obstat aqua?
An malim, dubito, toto procul orbe remotus
Cum domina longe spem quoque habere meam.
Quo propius nunc es, flamma propiore calesco,
Et res non semper, spes mihi semper adest.
Paene manu quod amo, tanta est vicinia, tango;
Saepe sed, heu, lacrimas hoc mihi 'paene' movet!
Velle quid est aliud fugientia prendere poma
Spemque suo refugi fluminis ore sequi?
Ergo ego te numquam, nisi cum volet unda, tenebo,
Et me felicem nulla videbit hiemps,
Cumque minus firmum nil sit quam ventus et unda,
In ventis et aqua spes mea semper erit?
Aestus adhuc tamen est. quid, cum mihi laeserit aequor
Plias et Arctophylax Oleniumque pecus?
Aut ego non novi, quam sim temerarius, aut me
In freta non cautus tum quoque mittet amor;
Neve putes id me, quod abest, promittere, tempus,
Pignora polliciti non tibi tarda dabo.
Sit tumidum paucis etiamnunc noctibus aequor,
Ire per invitas experiemur aquas;
Aut mihi continget felix audacia salvo,
Aut mors solliciti finis amoris erit!
Optabo tamen ut partis expellar in illas,
Et teneant portus naufraga membra tuos;
Flebis enim tactuque meum dignabere corpus
Et 'mortis,' dices, 'huic ego causa fui!' 
Scilicet interitus offenderis omine nostri,
Litteraque invisa est hac mea parte tibi.
Desino — parce queri! sed uti mare finiat iram,
Accedant, quaeso, fac tua vota meis.
Pace brevi nobis opus est, dum transferor isto;
Cum tua contigero litora, perstet hiemps!
Istic est aptum nostrae navale carinae,
Et melius nulla stat mea puppis aqua.
Illic me claudat Boreas, ubi dulce morari est!
Tunc piger ad nandum, tunc ego cautus ero,
Nec faciam surdis convicia fluctibus ulla,
Triste nataturo nec querar esse fretum.
Me pariter venti teneant tenerique lacerti,
Per causas istic inpediarque duas!
Cum patietur hiemps, remis ego corporis utar;
Lumen in adspectu tu modo semper habe!
Interea pro me pernoctet epistula tecum,
Quam precor ut minima prosequar ipse mora!
Hero Leandro
Quam mihi misisti verbis, Leandre, salutem
Ut possim missam rebus habere, veni!
Longa mora est nobis omnis, quae gaudia differt.
Da veniam fassae; non patienter amo!
Urimur igne pari, sed sum tibi viribus inpar:
Fortius ingenium suspicor esse viris.
Ut corpus, teneris ita mens infirma puellis — 
Deficiam, parvi temporis adde moram! 
Vos modo venando, modo rus geniale colendo
Ponitis in varia tempora longa mora.
Aut fora vos retinent aut unctae dona palaestrae,
Flectitis aut freno colla sequacis equi;
Nunc volucrem laqueo, nunc piscem ducitis hamo;
Diluitur posito serior hora mero.
His mihi summotae, vel si minus acriter urar,
Quod faciam, superest praeter amare nihil.
Quod superest facio, teque, o mea sola voluptas,
Plus quoque, quam reddi quod mihi possit, amo!
Aut ego cum cana de te nutrice susurro,
Quaeque tuum, miror, causa moretur iter;
Aut mare prospiciens odioso concita vento
Corripio verbis aequora paene tuis;
Aut, ubi saevitiae paulum gravis unda remisit,
Posse quidem, sed te nolle venire, queror;
Dumque queror lacrimae per amantia lumina manant,
Pollice quas tremulo conscia siccat anus.
Saepe tui specto si sint in litore passus,
Inpositas tamquam servet harena notas;
Utque rogem de te et scribam tibi, siquis Abydo
Venerit, aut, quaero, siquis Abydon eat.
Quid referam, quotiens dem vestibus oscula, quas tu
Hellespontiaca ponis iturus aqua?
Sic ubi lux acta est et noctis amicior hora
Exhibuit pulso sidera clara die,
Protinus in summo vigilantia lumina tecto
Ponimus, adsuetae signa notamque viae, 
Tortaque versato ducentes stamina fuso
Feminea tardas fallimus arte moras.
Quid loquar interea tam longo tempore, quaeris?
Nil nisi Leandri nomen in ore meo est.
'Iamne putas exisse domo mea gaudia, nutrix,
An vigilant omnes, et timet ille suos?
Iamne suas umeris illum deponere vestes,
Pallade iam pingui tinguere membra putas?'
Adnuit illa fere; non nostra quod oscula curet,
Sed movet obrepens somnus anile caput.
Postque morae minimum 'iam certe navigat,' inquam,
'Lentaque dimotis bracchia iactat aquis.'
Paucaque cum tacta perfeci stamina terra,
An medio possis, quaerimus, esse freto.
Et modo prospicimus, timida modo voce precamur,
Ut tibi det faciles utilis aura vias;
Auribus incertas voces captamus, et omnem
Adventus strepitum credimus esse tui.
Sic ubi deceptae pars est mihi maxima noctis
Acta, subit furtim lumina fessa sopor. 
Forsitan invitus mecum tamen, inprobe, dormis,
Et, quamquam non vis ipse venire, venis.
Nam modo te videor prope iam spectare natantem,
Bracchia nunc umeris umida ferre meis,
Nunc dare, quae soleo, madidis velamina membris,
Pectora nunc nostro iuncta fovere sinu
Multaque praeterea linguae reticenda modestae,
Quae fecisse iuvat, facta referre pudet.
Me miseram! brevis est haec et non vera voluptas;
Nam tu cum somno semper abire soles. 
Firmius, o, cupidi tandem coeamus amantes,
Nec careant vera gaudia nostra fide!
Cur ego tot viduas exegi frigida noctes?
Cur totiens a me, lente morator, abes?
Est mare, confiteor, non nunc tractabile nanti;
Nocte sed hesterna lenior aura fuit.
Cur ea praeterita est? cur non ventura timebas?
Tam bona cur periit, nec tibi rapta via est?
Protinus ut similis detur tibi copia cursus,
Hoc melior certe, quo prior, illa fuit.
At cito mutata est pacati forma profundi.
Tempore, cum properas, saepe minore venis.
Hic, puto, deprensus nil, quod querereris, haberes,
Meque tibi amplexo nulla noceret hiemps.
Certe ego tum ventos audirem laeta sonantis,
Et numquam placidas esse precarer aquas.
Quid tamen evenit, cur sis metuentior undae
Contemptumque prius nunc vereare fretum?
Nam memini, cum te saevum veniente minaxque
Non minus, aut multo non minus, aequor erat;
Cum tibi clamabam: 'sic tu temerarius esto,
Ne miserae virtus sit tua flenda mihi!'
Unde novus timor hic, quoque illa audacia fugit?
Magnus ubi est spretis ille natator aquis?
Sis tamen hoc potius, quam quod prius esse solebas,
Et facias placidum per mare tutus iter — 
Dummodo sis idem, dum sic, ut scribis, amemur,
Flammaque non fiat frigidus illa cinis. 
Non ego tam ventos timeo mea vota morantes,
Quam similis vento ne tuus erret amor,
Ne non sim tanti, superentque pericula causam,
Et videar merces esse labore minor.
Interdum metuo, patria ne laedar et inpar
Dicar Abydeno Thressa puella toro.
Ferre tamen possum patientius omnia, quam si
Otia nescio qua paelice captus agis,
In tua si veniunt alieni colla lacerti,
Fitque novus nostri finis amoris amor.
A, potius peream, quam crimine vulnerer isto,
Fataque sint culpa nostra priora tua!
Nec, quia venturi dederis mihi signa doloris,
Haec loquor aut fama sollicitata nova.
Omnia sed vereor — quis enim securus amavit?
Cogit et absentes plura timere locus.
Felices illas, sua quas praesentia nosse
Crimina vera iubet, falsa timere vetat!
Nos tam vana movet, quam facta iniuria fallit,
Incitat et morsus error uterque pares. 
O utinam venias, aut ut ventusve paterve
Causaque sit certe femina nulla morae!
Quodsi quam sciero, moriar, mihi crede, dolendo;
Iamdudum pecca, si mea fata petis!
Sed neque peccabis, frustraque ego terreor istis,
Quoque minus venias, invida pugnat hiemps.
Me miseram! quanto planguntur litora fluctu,
Et latet obscura condita nube dies! 
Forsitan ad pontum mater pia venerit Helles,
Mersaque roratis nata fleatur aquis — 
An mare ab inviso privignae nomine dictum
Vexat in aequoream versa noverca deam?
Non favet, ut nunc est, teneris locus iste puellis;
Hac Helle periit, hac ego laedor aqua.
At tibi flammarum memori, Neptune, tuarum
Nullus erat ventis inpediendus amor — 
Si neque Amymone nec, laudatissima forma,
Criminis est Tyro fabula vana tui,
Lucidaque Alcyone Calyceque Hecataeone nata,
Et nondum nexis angue Medusa comis,
Flavaque Laudice caeloque recepta Celaeno,
Et quarum memini nomina lecta mihi.
Has certe pluresque canunt, Neptune, poetae
Molle latus lateri conposuisse tuo.
Cur igitur, totiens vires expertus amoris,
Adsuetum nobis turbine claudis iter?
Parce, ferox, latoque mari tua proelia misce!
Seducit terras haec brevis unda duas.
Te decet aut magnas magnum iactare carinas,
Aut etiam totis classibus esse trucem;
Turpe deo pelagi iuvenem terrere natantem,
Gloriaque est stagno quolibet ista minor.
Nobilis ille quidem est et clarus origine, sed non
A tibi suspecto ducit Ulixe genus.
Da veniam servaque duos! natat ille, sed isdem
Corpus Leandri, spes mea pendet aquis. 
Sternuit en lumen! — posito nam scribimus illo — 
Sternuit et nobis prospera signa dedit.
Ecce, merum nutrix faustos instillat in ignes,
'Cras' que 'erimus plures,' inquit, et ipsa bibit.
Effice nos plures, evicta per aequora lapsus,
O penitus toto corde recepte mihi!
In tua castra redi, socii desertor amoris;
Ponuntur medio cur mea membra toro?
Quod timeas, non est! auso Venus ipsa favebit,
Sternet et aequoreas aequore nata vias.
Ire libet medias ipsi mihi saepe per undas,
Sed solet hoc maribus tutius esse fretum.
Nam cur hac vectis Phrixo Phrixique sorore
Sola dedit vastis femina nomen aquis?
Forsitan ad reditum metuas ne tempora desint,
Aut gemini nequeas ferre laboris onus. 
At nos diversi medium coeamus in aequor
Obviaque in summis oscula demus aquis,
Atque ita quisque suas iterum redeamus ad urbes;
Exiguum, sed plus quam nihil illud erit!
Vel pudor hic utinam, qui nos clam cogit amare,
Vel timidus famae cedere vellet amor!
Nunc, male res iunctae, calor et reverentia pugnant.
Quid sequar, in dubio est; haec decet, ille iuvat.
Ut semel intravit Colchos Pagasaeus Iason,
Inpositam celeri Phasida puppe tulit;
Ut semel Idaeus Lacedaemona venit adulter,
Cum praeda rediit protinus ille sua. 
Tu quam saepe petis, quod amas, tam saepe relinquis,
Et quotiens grave sit puppibus ire, natas.
Sic tamen, o iuvenis tumidarum victor aquarum,
Sic facito spernas, ut vereare, fretum!
Arte laboratae merguntur ab aequore naves;
Tu tua plus remis bracchia posse putas?
Quod cupis, hoc nautae metuunt, Leandre, natare;
Exitus hic fractis puppibus esse solet.
Me miseram! cupio non persuadere, quod hortor,
Sisque, precor, monitis fortior ipse meis — 
Dummodo pervenias excussaque saepe per undas
Inicias umeris bracchia lassa meis!
Sed mihi, caeruleas quotiens obvertor ad undas,
Nescio quo pavidum frigore pectus hebet.
Nec minus hesternae confundor imagine noctis,
Quamvis est sacris illa piata meis.
Namque sub aurora, iam dormitante lucerna,
Somnia quo cerni tempore vera solent,
Stamina de digitis cecidere sopore remissis,
Collaque pulvino nostra ferenda dedi.
Hic ego ventosas nantem delphina per undas
Cernere non dubia sum mihi visa fide,
Quem postquam bibulis inlisit fluctus harenis,
Unda simul miserum vitaque deseruit.
Quidquid id est, timeo; nec tu mea somnia ride
Nec nisi tranquillo bracchia crede mari!
Si tibi non parcis, dilectae parce puellae,
Quae numquam nisi te sospite sospes ero! 
Spes tamen est fractis vicinae pacis in undis;
Tu placidas toto pectore finde vias!
Interea nanti, quoniam freta pervia non sunt,
Leniat invisas littera missa moras.
Acontius Cydippae
[ Accipe, Cydippe, despecti nomen Aconti,
Illius, in pomo qui tibi verba dedit. ]
Pone metum! nihil hic iterum iurabis amanti;
Promissam satis est te semel esse mihi.
Perlege! discedat sic corpore languor ab isto,
Quod meus est ulla parte dolere dolor!
Quid pudor ante subit? nam, sicut in aede Dianae,
Suspicor ingenuas erubuisse genas.
Coniugium pactamque fidem, non crimina posco;
Debitus ut coniunx, non ut adulter amo.
Verba licet repetas, quae demptus ab arbore fetus
Pertulit ad castas me iaciente manus;
Invenies illic, id te spondere, quod opto
Te potius, virgo, quam meminisse deam.
Nunc quoque avemus idem, sed idem tamen acrius illud;
Adsumpsit vires auctaque flamma mora est,
Quique fuit numquam parvus, nunc tempore longo
Et spe, quam dederas tu mihi, crevit amor. 
Spem mihi tu dederas, meus hic tibi credidit ardor.
Non potes hoc factum teste negare dea.
Adfuit et, praesens ut erat, tua verba notavit
Et visa est mota dicta tulisse coma.
Deceptam dicas nostra te fraude licebit,
Dum fraudis nostrae causa feratur amor.
Fraus mea quid petiit, nisi uti tibi iungerer, unum?
Id te, quod quereris, conciliare potest.
Non ego natura nec sum tam callidus usu;
Sollertem tu me, crede, puella, facis.
Te mihi conpositis — siquid tamen egimus — a me
Adstrinxit verbis ingeniosus Amor.
Dictatis ab eo feci sponsalia verbis,
Consultoque fui iuris Amore vafer.
Sit fraus huic facto nomen, dicarque dolosus,
Si tamen est, quod ames, velle tenere dolus!
En, iterum scribo mittoque rogantia verba!
Altera fraus haec est, quodque queraris habes.
Si noceo, quod amo, fateor, sine fine nocebo,
Teque, peti caveas tu licet, usque petam.
Per gladios alii placitas rapuere puellas;
Scripta mihi caute littera crimen erit?
Di faciant, possim plures inponere nodos,
Ut tua sit nulla libera parte fides!
Mille doli restant — clivo sudamus in imo;
Ardor inexpertum nil sinet esse meus.
Sit dubium, possisne capi; captabere certe.
Exitus in dis est, sed capiere tamen. 
Ut partem effugias, non omnia retia falles,
Quae tibi, quam credis, plura tetendit Amor.
Si non proficient artes, veniemus ad arma,
Inque tui cupido rapta ferere sinu.
Non sum, qui soleam Paridis reprehendere factum,
Nec quemquam, qui vir, posset ut esse, fuit.
Nos quoque — sed taceo! mors huius poena rapinae
Ut sit, erit, quam te non habuisse, minor.
Aut esses formosa minus, peterere modeste;
Audaces facie cogimur esse tua.
Tu facis hoc oculique tui, quibus ignea cedunt
Sidera, qui flammae causa fuere meae;
Hoc faciunt flavi crines et eburnea cervix,
Quaeque, precor, veniant in mea colla manus,
Et decor et vultus sine rusticitate pudentes,
Et, Thetidis qualis vix rear esse, pedes.
Cetera si possem laudare, beatior essem,
Nec dubito, totum quin sibi par sit opus. 
Hac ego conpulsus, non est mirabile, forma
Si pignus volui vocis habere tuae.
Denique, dum captam tu te cogare fateri,
Insidiis esto capta puella meis.
Invidiam patiar; passo sua praemia dentur.
Cur suus a tanto crimine fructus abest?
Hesionen Telamon, Briseida cepit Achilles;
Utraque victorem nempe secuta virum.
Quamlibet accuses et sis irata licebit,
Irata liceat dum mihi posse frui. 
Idem, qui facimus, factam tenuabimus iram,
Copia placandi sit modo parva tui.
Ante tuos liceat flentem consistere vultus
Et liceat lacrimis addere verba suis,
Utque solent famuli, cum verbera saeva verentur,
Tendere submissas ad tua crura manus!
Ignoras tua iura; voca! cur arguor absens?
Iamdudum dominae more venire iube.
Ipsa meos scindas licet imperiosa capillos,
Oraque sint digitis livida nostra tuis.
Omnia perpetiar; tantum fortasse timebo,
Corpore laedatur ne manus ista meo.
Sed neque conpedibus nec me conpesce catenis — 
Servabor firmo vinctus amore tui!
Cum bene se quantumque voles satiaverit ira,
Ipsa tibi dices: 'quam patienter amat!'
Ipsa tibi dices, ubi videris omnia ferri:
'Tam bene qui servit, serviat iste mihi!'
Nunc reus infelix absens agor, et mea, cum sit
Optima, non ullo causa tuente perit.
Hoc quoque — quantumvis sit scriptum iniuria nostrum,
Quod de me solo, nempe, queraris, habes.
Non meruit falli mecum quoque Delia; si non
Vis mihi promissum reddere, redde deae.
Adfuit et vidit, cum tu decepta rubebas,
Et vocem memori condidit aure tuam.
Omina re careant! nihil est violentius illa,
Cum sua, quod nolim, numina laesa videt. 
Testis erit Calydonis aper, sic saevus, ut illo
Sit magis in natum saeva reperta parens.
Testis et Actaeon, quondam fera creditus illis,
Ipse dedit leto cum quibus ante feras;
Quaeque superba parens saxo per corpus oborto
Nunc quoque Mygdonia flebilis adstat humo.
Ei mihi! Cydippe, timeo tibi dicere verum,
Ne videar causa falsa monere mea;
Dicendum tamen est. hoc est, mihi crede, quod aegra
Ipso nubendi tempore saepe iaces.
Consulit ipsa tibi, neu sis periura, laborat,
Et salvam salva te cupit esse fide.
Inde fit ut, quotiens existere perfida temptas,
Peccatum totiens corrigat illa tuum.
Parce movere feros animosae virginis arcus;
Mitis adhuc fieri, si patiare, potest.
Parce, precor, teneros corrumpere febribus artus;
Servetur facies ista fruenda mihi.
Serventur vultus ad nostra incendia nati,
Quique subest niveo lenis in ore rubor.
Hostibus et siquis, ne fias nostra, repugnat,
Sic sit ut invalida te solet esse mihi! 
Torqueor ex aequo vel te nubente vel aegra
Dicere nec possum, quid minus ipse velim;
Maceror interdum, quod sim tibi causa dolendi
Teque mea laedi calliditate puto.
In caput ut nostrum dominae periuria quaeso
Eveniant; poena tuta sit illa mea! 
Ne tamen ignorem, quid agas, ad limina crebro
Anxius huc illuc dissimulanter eo;
Subsequor ancillam furtim famulumque, requirens
Profuerint somni quid tibi quidve cibi.
Me miserum, quod non medicorum iussa ministro,
Effingoque manus, adsideoque toro!
Et rursus miserum, quod me procul inde remoto,
Quem minime vellem, forsitan alter adest!
Ille manus istas effingit, et adsidet aegrae
Invisus superis cum superisque mihi,
Dumque suo temptat salientem pollice venam,
Candida per causam bracchia saepe tenet,
Contrectatque sinus, et forsitan oscula iungit.
Officio merces plenior ista suo est!
Quis tibi permisit nostras praecerpere messes?
Ad saepem alterius quis tibi fecit iter?
Iste sinus meus est! mea turpiter oscula sumis!
A mihi promisso corpore tolle manus!
Inprobe, tolle manus! quam tangis, nostra futura est;
Postmodo si facies istud, adulter eris.
Elige de vacuis quam non sibi vindicet alter;
Si nescis, dominum res habet ista suum.
Nec mihi credideris — recitetur formula pacti;
Neu falsam dicas esse, fac ipsa legat!
Alterius thalamo, tibi nos, tibi dicimus, exi!
Quid facis hic? exi! non vacat iste torus! 
Nam quod habes et tu gemini verba altera pacti,
Non erit idcirco par tua causa meae.
Haec mihi se pepigit, pater hanc tibi, primus ab illa;
Sed propior certe quam pater ipsa sibi est.
Promisit pater hanc, haec se iuravit amanti;
Ille homines, haec est testificata deam.
Hic metuit mendax, haec et periura vocari;
An dubitas, hic sit maior an ille metus?
Denique, ut amborum conferre pericula possis,
Respice ad eventus — haec cubat, ille valet.
Nos quoque dissimili certamina mente subimus;
Nec spes par nobis nec timor aequus adest.
Tu petis ex tuto; gravior mihi morte repulsa est,
Idque ego iam, quod tu forsan amabis, amo.
Si tibi iustitiae, si recti cura fuisset,
Cedere debueras ignibus ipse meis.
Nunc, quoniam ferus hic pro causa pugnat iniqua,
Ad quid, Cydippe, littera nostra redit?
Hic facit ut iaceas et sis suspecta Dianae;
Hunc tu, si sapias, limen adire vetes.
Hoc faciente subis tam saeva pericula vitae — 
Atque utinam pro te, qui movet illa, cadat!
Quem si reppuleris, nec, quem dea damnat, amaris,
Tu tunc continuo, certe ego salvus ero.
Siste metum, virgo! stabili potiere salute,
Fac modo polliciti conscia templa colas;
Non bove mactato caelestia numina gaudent,
Sed, quae praestanda est et sine teste, fide.  
Ut valeant aliae, ferrum patiuntur et ignes,
Fert aliis tristem sucus amarus opem.
Nil opus est istis; tantum periuria vita
Teque simul serva meque datamque fidem!
Praeteritae veniam dabit ignorantia culpae — 
Exciderant animo foedera lecta tuo.
Admonita es modo voce mea cum casibus istis,
Quos, quotiens temptas fallere, ferre soles.
His quoque vitatis in partu nempe rogabis,
Ut tibi luciferas adferat illa manus?
Audiet et repetens quae sunt audita requiret,
Iste tibi de quo coniuge partus eat.
Promittes votum — scit te promittere falso;
Iurabis — scit te fallere posse deos!
Non agitur de me; cura maiore laboro.
Anxia sunt causa pectora nostra tua.
Cur modo te dubiam pavidi flevere parentes,
Ignaros culpae quos facis esse tuae?
Et cur ignorent? matri licet omnia narres.
Nil tua, Cydippe, facta ruboris habent.
Ordine fac referas ut sis mihi cognita primum
Sacra pharetratae dum facit ipsa deae;
Ut te conspecta subito, si forte notasti,
Restiterim fixis in tua membra genis;
Et, te dum nimium miror, nota certa furoris,
Deciderint umero pallia lapsa meo;
Postmodo nescio qua venisse volubile malum,
Verba ferens doctis insidiosa notis, 
Quod quia sit lectum sancta praesente Diana,
Esse tuam vinctam numine teste fidem
Ne tamen ignoret, scripti sententia quae sit,
Lecta tibi quondam nunc quoque verba refer.
'Nube, precor,' dicet, 'cui te bona numina iungunt;
Quem fore iurasti, sit gener ille mihi.
Quisquis is est, placeat, quoniam placet ante Dianae!'
Talis erit mater, si modo mater erit.
Sed tamen ut quaerat quis sim qualisque, videto.
Inveniet vobis consuluisse deam.
Insula, Coryciis quondam celeberrima nymphis,
Cingitur Aegaeo, nomine Cea, mari.
Illa mihi patria est; nec, si generosa probatis
Nomina, despectis arguor ortus avis.
Sunt et opes nobis, sunt et sine crimine mores;
Amplius utque nihil, me tibi iungit Amor.
Appeteres talem vel non iurata maritum;
Iuratae vel non talis habendus eram.
Haec tibi me in somnis iaculatrix scribere Phoebe;
Haec tibi me vigilem scribere iussit Amor;
E quibus alterius mihi iam nocuere sagittae,
Alterius noceant ne tibi tela, cave!
Iuncta salus nostra est — miserere meique tuique;
Quid dubitas unam ferre duobus opem?
Quod si contigerit, cum iam data signa sonabunt,
Tinctaque votivo sanguine Delos erit, 
Aurea ponetur mali felicis imago,
Causaque versiculis scripta duobus erit:
Effigie pomi testatur Acontius huius
Quae fuerint in eo scripta fuisse rata.
Longior infirmum ne lasset epistula corpus
Clausaque consueto sit sibi fine: vale!
Cydippe Acontio
[ Littera pervenit tua, quo consuevit, Aconti,
Et paene est oculis insidiate meis. ]
Pertimui, scriptumque tuum sine murmure legi,
Iuraret ne quos inscia lingua deos.
Et, puto, captasses iterum, nisi, ut ipse fateris,
Promissam scires me satis esse semel.
Nec lectura fui, sed, si tibi dura fuissem,
Aucta foret saevae forsitan ira deae.
Omnia cum faciam, cum dem pia tura Dianae,
Illa tamen iusta plus tibi parte favet,
Utque cupis credi, memori te vindicat ira;
Talis in Hippolyto vix fuit illa suo.
At melius virgo favisset virginis annis,
Quos vereor paucos ne velit esse mihi.
Languor enim causis non apparentibus haeret;
Adiuvor et nulla fessa medentis ope.
Quam tibi nunc gracilem vix haec rescribere quamque
Pallida vix cubito membra levare putas? 
Nunc timor accedit, ne quis nisi conscia nutrix
Colloquii nobis sentiat esse vices.
Ante fores sedet haec quid agamque rogantibus intus,
Ut possim tuto scribere, 'dormit,' ait.
Mox, ubi, secreti longi causa optima, somnus
Credibilis tarda desinit esse mora,
Iamque venire videt quos non admittere durum est,
Excreat et dicta dat mihi signa nota.
Sicut erant, properans verba inperfecta relinquo,
Et tegitur trepido littera coepta sinu.
Inde meos digitos iterum repetita fatigat;
Quantus sis nobis adspicis ipse labor.
Quo peream si dignus eras, ut vera loquamur;
Sed melior iusto quamque mereris ego.
Ergo te propter totiens incerta salutis
Commentis poenas doque dedique tuis?
Haec nobis formae te laudatore superbae
Contingit merces? et placuisse nocet?
Si tibi deformis, quod mallem, visa fuissem,
Culpatum nulla corpus egeret ope;
Nunc laudata gemo, nunc me certamine vestro
Perditis, et proprio vulneror ipsa bono.
Dum neque tu cedis, nec se putat ille secundum,
Tu votis obstas illius, ille tuis.
Ipsa velut navis iactor quam certus in altum
Propellit Boreas, aestus et unda refert, 
Cumque dies caris optata parentibus instat,
Inmodicus pariter corporis ardor adest — 
Ei mihi, coniugii tempus crudelis ad ipsum
Persephone nostras pulsat acerba fores!
Iam pudet, et timeo, quamvis mihi conscia non sim,
Offensos videar ne meruisse deos. 
Accidere haec aliquis casu contendit, at alter
Acceptum superis hunc negat esse virum;
Neve nihil credas in te quoque dicere famam,
Facta veneficiis pars putat ista tuis.
Causa latet, mala nostra patent; vos pace movetis
Aspera submota proelia, plector ego!
Dic age nunc, solitoque tibi ne decipe more:
Quid facies odio, sic ubi amore noces?
Si laedis, quod amas, hostem sapienter amabis — 
Me, precor, ut serves, perdere, dire, velis!
Aut tibi iam nulla est speratae cura puellae,
Quam ferus indigna tabe perire sinis,
Aut, dea si frustra pro me tibi saeva rogatur,
Qua mihi te iactes, gratia nulla tua est.
Elige, quid fingas: non vis placare Dianam — 
Inmemor es nostri; non potes — illa tui est!
Vel numquam mallem vel non mihi tempore in illo
Esset in Aegaeis cognita Delos aquis!
Tunc mea difficili deducta est aequore navis,
Et fuit ad coeptas hora sinistra vias.
Quo pede processi! quo me pede limine movi!
Picta citae tetigi quo pede texta ratis! 
Bis tamen adverso redierunt carbasa vento — 
Mentior, a demens! ille secundus erat!
Ille secundus erat qui me referebat euntem,
Quique parum felix inpediebat iter.
Atque utinam constans contra mea vela fuisset — 
Sed stultum est venti de levitate queri.
Mota loci fama properabam visere Delon
Et facere ignava puppe videbar iter.
Quam saepe ut tardis feci convicia remis,
Questaque sum vento lintea parca dari!
Et iam transieram Myconon, iam Tenon et Andron,
Inque meis oculis candida Delos erat;
Quam procul ut vidi, 'quid me fugis, insula,' dixi,
'Laberis in magno numquid, ut ante, mari?'
Institeram terrae, cum iam prope luce peracta
Demere purpureis sol iuga vellet equis.
Quos idem solitos postquam revocavit ad ortus,
Comuntur nostrae matre iubente comae.
Ipsa dedit gemmas digitis et crinibus aurum,
Et vestes umeris induit ipsa meis.
Protinus egressae superis, quibus insula sacra est,
Flava salutatis tura merumque damus;
Dumque parens aras votivo sanguine tingit,
Sectaque fumosis ingerit exta focis,
Sedula me nutrix altas quoque ducit in aedes,
Erramusque vago per loca sacra pede.
Et modo porticibus spatior modo munera regum
Miror et in cunctis stantia signa locis; 
Miror et innumeris structam de cornibus aram,
Et de qua pariens arbore nixa dea est,
Et quae praeterea — neque enim meminive libetve
Quidquid ibi vidi dicere — Delos habet. 
Forsitan haec spectans a te spectabar, Aconti,
Visaque simplicitas est mea posse capi.
In templum redeo gradibus sublime Dianae — 
Tutior hoc ecquis debuit esse locus?
Mittitur ante pedes malum cum carmine tali — 
Ei mihi, iuravi nunc quoque paene tibi!
Sustulit hoc nutrix mirataque 'perlege!' dixit.
Insidias legi, magne poeta, tuas!
Nomine coniugii dicto confusa pudore,
Sensi me totis erubuisse genis,
Luminaque in gremio veluti defixa tenebam — 
Lumina propositi facta ministra tui.
Inprobe, quid gaudes? aut quae tibi gloria parta est?
Quidve vir elusa virgine laudis habes?
Non ego constiteram sumpta peltata securi,
Qualis in Iliaco Penthesilea solo;
Nullus Amazonio caelatus balteus auro,
Sicut ab Hippolyte, praeda relata tibi est.
Verba quid exultas tua si mihi verba dederunt,
Sumque parum prudens capta puella dolis?
Cydippen pomum, pomum Schoeneida cepit;
Tu nunc Hippomenes scilicet alter eris! 
At fuerat melius, si te puer iste tenebat,
Quem tu nescio quas dicis habere faces,
More bonis solito spem non corrumpere fraude;
Exoranda tibi, non capienda fui!
Cur, me cum peteres, ea non profitenda putabas,
Propter quae nobis ipse petendus eras?
Cogere cur potius quam persuadere volebas,
Si poteram audita condicione capi?
Quid tibi nunc prodest iurandi formula iuris
Linguaque praesentem testificata deam?
Quae iurat, mens est. sed nil iuravimus illa;
Illa fidem dictis addere sola potest.
Consilium prudensque animi sententia iurat,
Et nisi iudicii vincula nulla valent.
Si tibi coniugium volui promittere nostrum,
Exige polliciti debita iura tori;
Sed si nil dedimus praeter sine pectore vocem,
Verba suis frustra viribus orba tenes.
Non ego iuravi — legi iurantia verba;
Vir mihi non isto more legendus eras.
Decipe sic alias — succedat epistula pomo!
Si valet hoc, magnas ditibus aufer opes;
Fac iurent reges sua se tibi regna daturos,
Sitque tuum toto quidquid in orbe placet!
Maior es hoc ipsa multum, mihi crede, Diana,
Si tua tam praesens littera numen habet. 
Cum tamen haec dixi, cum me tibi firma negavi,
Cum bene promissi causa peracta mei est,
Confiteor, timeo saevae Latoidos iram
Et corpus laedi suspicor inde meum. 
Nam quare, quotiens socialia sacra parantur,
Nupturae totiens languida membra cadunt?
Ter mihi iam veniens positas Hymenaeus ad aras
Fugit, et a thalami limine terga dedit,
Vixque manu pigra totiens infusa resurgunt
Lumina, vix moto corripit igne faces.
Saepe coronatis stillant unguenta capillis
Et trahitur multo splendida palla croco.
Cum tetigit limen, lacrimas mortisque timorem
Cernit et a cultu multa remota suo,
Et pudet in tristi laetum consurgere turba,
Quique erat in palla, transit in ora rubor.
Proicit ipse sua deductas fronte coronas,
Spissaque de nitidis tergit amoma comis;
At mihi, vae miserae! torrentur febribus artus
Et gravius iusto pallia pondus habent,
Nostraque plorantes video super ora parentes,
Et face pro thalami fax mihi mortis adest.
Parce laboranti, picta dea laeta pharetra,
Daque salutiferam iam mihi fratris opem.
Turpe tibi est, illum causas depellere leti,
Te contra titulum mortis habere meae.
Numquid, in umbroso cum velles fonte lavari,
Inprudens vultus ad tua labra tuli,
Praeteriive tuas de tot caelestibus aras,
Ave mea spreta est vestra parente parens? 
Nil ego peccavi, nisi quod periuria legi
Inque parum fausto carmine docta fui.
Tu quoque pro nobis, si non mentiris amorem,
Tura feras; prosint, quae nocuere, manus!
Cur, qui succenses quod adhuc tibi pacta puella
Non tua sit, fieri ne tua possit, agis?
Omnia de viva tibi sunt speranda; quid aufert
Saeva mihi vitam, spem tibi diva mei?
Nec tu credideris illum, cui destinor uxor,
Aegra superposita membra fovere manu.
Adsidet ille quidem, quantum permittitur, ipse
Sed meminit nostrum virginis esse torum.
Iam quoque nescio quid de me sensisse videtur;
Nam lacrimae causa saepe latente cadunt,
Et minus audacter blanditur et oscula rara
Applicat et timido me vocat ore suam. 
Nec miror sensisse, notis cum prodar apertis;
In dextrum versor, cum venit ille, latus,
Nec loquor, et tecto simulatur lumine somnus,
Captantem tactus reicioque manum.
Ingemit et tacito suspirat pectore, meque
Offensam, quamvis non mereatur, habet.
Ei mihi, quod gaudes, et te iuvat ista voluntas!
Ei mihi, quod sensus sum tibi fassa meos!
At mihi siqua foret, tu nostra iustius ira,
Qui mihi tendebas retia, dignus eras.
Scribis, ut invalidum liceat tibi visere corpus.
Es procul a nobis, et tamen inde noces.
Mirabar quare tibi nomen Acontius esset;
Quod faciat longe vulnus, acumen habes. 
Certe ego convalui nondum de vulnere tali,
Ut iaculo scriptis eminus icta tuis.
Quid tamen huc venias? sane miserabile corpus,
Ingenii videas magna tropaea tui!
Concidimus macie; color est sine sanguine, qualem
In pomo refero mente fuisse tuo,
Candida nec mixto sublucent ora rubore.
Forma novi talis marmoris esse solet;
Argenti color est inter convivia talis,
Quod tactum gelidae frigore pallet aquae.
Si me nunc videas, visam prius esse negabis,
'Arte nec est,' dices, 'ista petita mea,'
Promissique fidem, ne sim tibi iuncta, remittes,
Et cupies illud non meminisse deam.
Forsitan et facies iurem ut contraria rursus,
Quaeque legam mittes altera verba mihi.
Sed tamen adsideas utinam, quod et ipse rogabas,
Et videas sponsae languida membra tuae!
Durius ut ferro iam sit tibi pectus, Aconti,
Tu veniam nostris vocibus ipse petas.
Ne tamen ignores ope qua revalescere possim,
Quaeritur a Delphis fata canente deo.
Is quoque nescio quam, nunc ut vaga fama susurrat,
Neclectam queritur teste sorore fidem.
Hoc deus, hoc vates, hoc edita carmina dicunt — 
A! desunt voto numina nulla tuo!
Unde tibi favor hic? nisi si nova forte reperta est
Quae capiat magnos littera lecta deos. 
Teque tenente deos numen sequor ipsa deorum,
Doque libens victas in tua vota manus;
Fassaque sum matri deceptae foedera linguae
Lumina fixa tenens plena pudoris humo.
Cetera cura tua est; plus hoc quoque virgine factum,
Non timuit tecum quod mea charta loqui.
Iam satis invalidos calamo lassavimus artus,
Et manus officium longius aegra negat.
Quid, nisi, quod cupio me iam coniungere tecum,
Restat, ut adscribat littera nostra:  Vale?"
43,Silius Italicus,pun_13,"Segne iter emenso uix dum Tarpeia uideri
culmina desierant, toruos cum uersus ad urbem
ductor Agenoreus uultus remeare parabat.
castra locat, nulla laedens ubi gramina ripa
Tutia deducit tenuem sine nomine riuum
et tacite Tuscis inglorius adfluit undis.
hic modo primores socium, modo iussa deorum,
nunc sese increpitat: Dic o, cui Lydia caede
creuerunt stagna et concussa est Daunia tellus
armorum tonitru, quas exanimatus in oras
signa refers? qui mucro tuum, quae lancea tandem
intrauit pectus? si nunc existeret alma
Carthago ante oculos turrita celsa figura,
quas abitus, miles, causas, inlaese, dedisses?
Imbres, o patria, et mixtos cum grandine nimbos
et tonitrus fugio.
procul hanc expellite genti
 femineam Tyriae labem, nisi luce serena
nescire ac liquida Mauortem agitare sub aethra.
Terror adhuc inerat superum ac redolentia in armis
fulmina et ante oculos irati pugna Tonantis.
parendi tamen et cuicumque incumbere iusso
durabat uigor, ac sensim diffusus ad oras
signa reportandi crescebat in agmine feruor.
sic, ubi perrupit stagnantem calculus undam,
exiguos format per prima uolumina gyros,
mox tremulum uibrans motu gliscente liquorem
multiplicat crebros sinuati gurgitis orbes,
donec postremo laxatis circulus oris
contingat geminas patulo curuamine ripas. 
At contra Argyripae prauum decus (inclita namque
semina ab Oenea ductoris stirpe trahebat
 Aetoli—Dasio fuit haud ignobile nomen:
laetus opum, sed clauda fides, seseque calenti
addiderat Poeno Latiae diffisus habenae)—
is uoluens ueterum memorata antiqua parentum
Longo miles
ait quateret cum Teucria bello
Pergama et ad muros staret sine sanguine Mauors,
sollicitis Calchas (nam sic fortissimus heros
poscenti socero saepe inter pocula Dauno
narrabat memori Diomedes condita mente)—
sed Calchas Danais, nisi clausum ex sedibus arcis
armisonae curent simulacrum auellere diuae,
non umquam adfirmat Therapnaeis Ilion armis
cessurum aut Ledae rediturum nomen Amyclas.
quippe deis uisum, ne cui perrumpere detur
effigies ea quas umquam possederit urbes.
tum meus adiuncto monstratam euadit in arcem
Tydides Ithaco et dextra amolitus in ipso
custodes aditu templi caeleste reportat
Palladium ac nostris aperit mala Pergama fatis.
nam postquam Oenotris fundauit finibus urbem,
aeger delicti Phrygium placare colendo
numen et Iliacos parat exorare Penatis.
ingens iam templum celsa surgebat in arce,
Laomedonteae sedes ingrata Mineruae,
cum medios inter somnos altamque quietem
nec celata deam et minitans Tritonia uirgo:
Non haec, Tydide, tantae pro laudis honore
digna paras: non Garganus nec Daunia tellus
debentur nobis. quaere in Laurentibus aruis
qui nunc prima locant melioris moenia Troiae.
huc uittas castumque refer penetrale parentum.
quis trepidus monitis Saturnia regna capessit.
iam Phryx condebat Lauinia Pergama uictor
armaque Laurenti figebat Troia luco.
uerum ubi Tyrrheni peruentum ad fluminis undas
castraque Tydides posuit fulgentia ripa,
Priamidae intremuere metu. tum pignora pacis
praetendens dextra ramum canentis oliuae
sic orsus Dauni gener inter murmura Teucrum:
Pone, Anchisiade, memores irasque metusque.
quicquid ad Idaeos Xanthum Simoentaque nobis
sanguine sudatum Scaeaeque ad limina portae,
haud nostrum est: egere dei duraeque sorores.
nunc age, quod superest cur non melioribus aeui
ducimus auspiciis? dextras iungamus inermis:
foederis en haec testis erit.
ueniamque precatus
Troianam ostentat trepidis de puppe Mineruam.
haec ausos Celtas inrumpere moenia Romae
corripuit leto neque tot de milibus unum
ingentis populi patrias dimisit ad aras.
His fractus ductor conuelli signa maniplis
optato laetis abitu iubet. itur in agros
diues ubi ante omnis colitur Feronia luco
et sacer umectat Flauinia rura Capenas.
fama est intactas longaeui ab origine fani
creuisse, in medium congestis undique donis,
immensum per tempus opes, lustrisque relictum
innumeris aurum solo seruante pauore.
hac auidas mentes ac barbara corda rapina
polluit atque armat contemptu pectora diuum.
auia tunc longinqua placent, quae sulcat aratro
ad freta porrectis Trinacria Bruttius aruis. 
Dum Libys haud laetus Regina ad litora tendit,
uictor summoto patriis a finibus hoste
 Fuluius infaustam Campana ad moenia clausis
portabat famam miserisque extrema mouebat.
tum prensans passim, cuicumque est nomen in armis:
Dedecus hoc defende manu: cur perfida et urbi
altera Carthago nostrae post foedera rupta
et missum ad portas Poenum, post iura petita
consulis alterni stat adhuc et turribus altis
Hannibalem ac Libycas expectat lenta cohortis?
miscebat dictis facta et nunc robore celsas
educi turris, quis uinceret ardua muri,
cogebat, nunc coniunctas astringere nodis
instabat ferroque trabes, quo frangeret altos
portarum postes quateretque morantia claustra.
hic latera intextus stellatis axibus agger,
hic grauida armato surgebat uinea dorso.
at postquam properata satis quae commonet usus,
dat signum atque alacer scalis transcendere muros
imperat ac saeuis urbem terroribus implet. 
Tum subito dextrum offulsit conatibus omen.
cerua fuit, raro terris spectata colore,
quae candore niuem, candore anteiret olores.
hanc agreste Capys donum, cum moenia sulco
signaret, grato paruae mollitus amore
nutrierat sensusque hominis donarat alendo.
inde exuta feram docilisque accedere mensis
atque ultro blanda attactu gaudebat erili.
aurato matres adsuetae pectine mitem
comere et umenti fluuio reuocare colorem.
numen erat iam cerua loci, famulamque Dianae
credebant, ac tura deum de more dabantur.
haec aeui uitaeque tenax felixque senectam
mille indefessos uiridem duxisse per annos
saeclorum numero Troianis condita tecta
aequabat. sed iam longo nox uenerat aeuo.
nam, subito incursu saeuorum agitata luporum
qui noctis tenebris urbem (miserabile bello
prodigium) intrarant, primos ad luminis ortus
extulerat sese portis pauidaque petebat
consternata fuga positos ad moenia campos.
exceptam laeto iuuenum certamine ductor
mactat, diua, tibi (tibi enim haec gratissima sacra)
Fuluius atque Adsis,
orat Latonia, coeptis.
inde alacer fidensque dea circumdata clausis
arma mouet, quaque obliquo curuantur in orbem
moenia flexa sinu, spissa uallata corona
alligat et telis in morem indaginis ambit. 
Dum pauitant, spumantis equi fera corda fatigans
euehitur porta sublimis Taurea cristis
bellator, cui Sidonius superare lacerto
ductor et Autololas dabat et Maurusia tela.
is trepido ac lituum tinnitu stare neganti
imperitans uiolenter equo, postquam auribus hostis
uicinum sese uidet et clamare propincum,
Claudius huic
inquit (praestabat Claudius arte
bellandi et merita mille inter proelia fama)
huic
inquit solum, si qua est fiducia dextrae,
det sese campo atque ineat certamina mecum.
Vna mora Aeneadae, postquam uox attigit auris,
dum daret auspicium iusque in certamina ductor:
praeuetitum namque et capital committere Martem
sponte uiris. erumpit ouans, ut Fuluius arma
imperio soluit, patulumque inuectus in aequor
erigit undantem glomerato puluere nubem.
 indignatus opem ammenti socioque iuuare
expulsum nodo iaculum atque accersere uires
Taurea uibrabat nudis conatibus hastam:
inde ruens ira telum contorquet in auras.
at non idem animus Rutulo: speculatur et omni
corpore perlustrat qua sit certissima ferro
in uulnus uia, nunc uibrat, nunc comprimit hastam
mentiturque minas. mediam tunc transiit ictu
parmam, sed grato fraudata est sanguine cuspis.
tum strictum propere uagina detegit ensem.
et iam ferrata rapiebat calce uolantem
Taurea cornipedem fugiens minitantia fata.
nec Rutulus leuior cedentis perdere terga:
nam profugo rapidus fusis instabat habenis,
utque metus uictum, sic ira et gloria portis
uictorem immisit meritique cupido cruoris.
ac dum uix oculis, uix credunt mentibus hostem
confisum nullo comitante inrumpere tectis,
per mediam propere trepidantum interritus urbem
egit ecum auersaque euasit ad agmina porta. 
Hinc ardore pari nisuque incurrere muris
ignescunt animi penetrataque tecta subire.
tela simul flammaeque micant. tunc saxeus imber
ingruit, et summis ascendunt turribus hastae.
nec pronum audendi uirtute excellere cuiquam:
aequarunt irae dextras. Dictaea per auras
tranat et in medium perlabitur urbis harundo.
laetatur non hortandi, non plura monendi
Fuluius esse locum. rapiunt sibi quisque laborem.
quos ubi tam erectos animi uidet, et super esse
factorum sibi quemque ducem, ruit impete uasto
ad portam magnaeque optat discrimina famae. 
Tres claustra aequaeuo seruabant corpore fratres,
quis delecta manus centeni cuique ferebant
excubias unaque locum statione tenebant.
forma ex his Numitor, cursu plantaque uolucri
praestabat Laurens, membrorum mole Taburnus.
sed non una uiris tela: hic mirabilis arcu,
ille hastam quatere ac medicatae cuspidis ictu
proelia moliri et nudo non credere ferro,
tertius aptabat flammis ac sulphure taedas:
qualis Atlantiaco memoratur litore quondam
monstrum Geryones immane tricorporis irae,
cui tres in pugna dextrae uaria arma gerebant:
una ignes saeuos, ast altera pone sagittas
fundebat, ualidam torquebat tertia cornum,
atque uno diuersa dabat tria uulnera nisu.
hos ubi non aequis uariantes proelia consul
conspexit telis et portae limina circum
stragem ac perfusos subeuntum sanguine postis,
concitat intortam furiatis uiribus hastam.
letum triste ferens auras secat Itala taxus
et, qua nudarat, dum fundit spicula ab alto,
arcum protendens Numitor latus, ilia transit.
at non obsaepto contentus limine Martem
exercere, leuis bello, sed turbidus ausi,
Virrius incauto feruore eruperat amens
reclusa in campum porta miseramque furori
uincentum obtulerat pubem. ruit obuia in arma
Scipio et oblatum metit insatiabilis agmen.
Tifata umbrifero generatum monte Calenum
nutrierant audere trucem, nec corpore magno
mens erat inferior. subsidere saepe leonem,
 nudus inire caput pugnas, certare iuuenco
atque obliqua trucis deducere cornua tauri
adsuerat crudoque †aliqua se attollere facto.
is, dum praecipites expellit Virrius urbe,
seu spreto, seu ne fieret mora, nudus in aequor
thorace exierat leuiorque premebat anhelos
pondere loricae et palantis uictor agebat.
iamque Veliternum media transegerat aluo,
iam solitum aequali ludo committere equestris
Scipiadae pugnas Marium tellure reuulso
perculerat saxo. miser implorabat amicum
cum gemitu expirans, scopulusque premebat hiantem.
sed ualidas saeuo uires duplicante dolore
effudit lacrimas pariter cornumque sonantem
Scipio, solamen properans optabile in armis
hostem prostrato morientem ostendere amico.
tranauit, uolucris liquidas ceu scinderet auras,
hasta uiri pectus rupitque immania membra:
quanta est uis agili per caerula summa Liburnae,
quae, pariter quotiens reuocatae ad pectora tonsae
percussere fretum, uentis fugit ocior et se,
quam longa est, uno remorum praeterit ictu.
Ascanium Volesus, proiectis ocius armis
quo leuior peteret muros, per aperta uolantem
adsequitur planta. deiectum protinus ense
ante pedes domini iacuit caput, ipse secutus
corruit ulterior procursus impete truncus.
nec spes obsessis ultra reserata tueri
moenia: conuertunt gressus recipique precantis
(infandum) excludunt socios dum cardine uerso
obnixi torquent obices, munimina sera.
acrius hoc instant Itali clausosque fatigant.
et, ni caeca sinu terras nox conderet atro,
perfractae rapido patuissent milite portae. 
Sed non in requiem pariter cessere tenebrae:
hinc sopor impauidus, qualem uictoria mouit;
at Capua aut maestis ululantum flebile matrum
questibus aut gemitu trepidantum exterrita patrum
tormentis finem metamque laboribus orat.
mussat perfidiae ductor coetuque senatus
Virrius a Poeno nullam docet esse salutem,
uociferans pulsis uiuendi e pectore curis:
Speraui sceptra Ausoniae pepigique, sub armis
si dexter Poenis deus et Fortuna fuisset,
ut Capuam Iliaci migrarent regna Quirini.
qui quaterent muros Tarpeiaque moenia, misi;
nec mihi poscendi uigor afuit, alter ut aequos
portaret fasces nostro de nomine consul.
hactenus est uixisse satis. dum copia noctis,
cui cordi comes aeterna est Acherontis ad undam
libertas, petat ille meas mensasque dapesque
et uictus mentem fuso per membra Lyaeo
sopitoque necis morsu medicamina cladis
hauriat ac placidis exarmet fata uenenis.
haec ait et turba repetit comitante penatis. 
Aedibus in mediis consurgens ilice multa
extruitur rogus, hospitium commune peremptis.
nec uulgum cessat furiare dolorque pauorque.
nunc menti Decius serae redit et bona uirtus
exilio punita truci. despectat ab alto
sacra Fides agitatque uirum fallacia corda.
uox occulta subit passim diffusa per auras:
Foedera, mortales, ne saeuo rumpite ferro,
 sed castam seruate Fidem. fulgentibus ostro
haec potior regnis. dubio qui frangere rerum
gaudebit pacta ac tenuis spes linquet amici,
non illi domus, aut coniunx, aut uita manebit
umquam expers luctus lacrimaeque. aget aequore semper
ac tellure premens, aget aegrum nocte dieque
despecta ac uiolata Fides.
adit omnia iamque
concilia ac mensas contingit et abdita nube
accumbitque toris epulaturque improba Erinys.
ipsa etiam Stygio spumantia pocula tabo
porrigit et large poenas letumque ministrat.
Virrius interea, dum dat penetrare medullas
exitio, ascenditque pyram atque amplexibus haeret
iungentum fata et subici iubet ocius ignis. 
Stringebant tenebrae metas, uictorque ruebat.
iamque superstantem muro sociosque Milonem
uoce attollentem pubes Campana uidebat.
pandunt attoniti portas trepidoque capessunt
castra inimica gradu, quis leto auertere poenas
defuerant animi. patet urbs confessa furorem
et reserat Tyrio maculatas hospite sedes.
matronae puerique ruunt maestumque senatus
concilium nullique hominum lacrimabile uulgus.
stabant innixi pilis exercitus omnis
spectabantque uiros et laeta et tristia ferre
indocilis nunc propexis in pectora barbis
uerrere humum, nunc foedantis in puluere crinem
canentem et turpi lacrima precibusque pudendis
femineum tenues ululatum fundere in auras. 
Atque ea dum miles miratur inertia facta
expectatque ferox sternendi moenia signum,
ecce repens tacito percurrit pectora sensu
religio et saeuas componit numine mentis,
ne flammam taedasque uelint, ne templa sub uno
in cinerem traxisse rogo. subit intima corda
perlabens sensim mitis deus. ille superbae
fundamenta Capyn posuisse antiquitus urbi
non cuiquam uisus passim monet, ille refusis
in spatium immensum campis habitanda relinqui
utile tecta docet. paulatim atrocibus irae
languescunt animis, et uis mollita senescit.
Pan Ioue missus erat seruari tecta uolente
Troia, pendenti similis Pan semper et imo
uix ulla inscribens terrae uestigia cornu.
dextera lasciuit caesa Tegeatide capra
uerbera laeta mouens festa per compita cauda.
cingit acuta comas et opacat tempora pinus,
ac parua erumpunt rubicunda cornua fronte.
stant aures, imoque cadit barba hispida mento.
pastorale deo baculum, pellisque sinistrum
uelat grata latus tenerae de corpore dammae.
nulla in praeruptum tam prona et inhospita cautes,
in qua non librans corpus similisque uolanti
cornipedem tulerit praecisa per auia plantam.
interdum inflexus medio nascentia tergo
respicit adridens hirtae ludibria caudae,
obtendensque manum solem inferuescere fronti
arcet et umbrato perlustrat pascua uisu.
hic, postquam mandata dei perfecta malamque
sedauit rabiem et permulsit corda furentum,
Arcadiae uolucris saltus et amata reuisit
Maenala, ubi argutis longe de uertice sacro
dulce sonans calamis ducit stabula omnia cantu. 
At legio Ausonidum, flammas ductore iubente
 arceri portis stantisque relinquere muros
(mite decus mentis), condunt ensesque facesque.
multa deum templis domibusque nitentibus auro
egeritur praeda et uictus alimenta superbi,
quisque bonis periere, uirum de corpore uestes
femineae mensaeque alia tellure petitae
poculaque Eoa luxum inritantia gemma.
nec modus argento, caelataque pondera facti
tantum epulis auri, tum passim corpora longo
ordine captiua, et domibus deprompta talenta,
pascere longincum non deficientia bellum,
immensique greges famulae ad conuiuia turbae. 
Fuluius, ut finem spoliandis aedibus aere
belligero reuocante dedit, sublimis ab alto
suggestu, magnis fautor non futtilis ausis,
Lanuuio generate,
inquit quem Sospita Iuno
dat nobis, Milo, Gradiui cape uictor honorem,
tempora murali cinctus turrita corona.
tum sontes procerum meritosque piacula prima
acciet et iusta punit commissa securi.
†hic atrox uirtus (nec enim occuluisse probarim
spectatum uel in hoste decus) clamore feroci
Taurea Tune
inquit ferro spoliabis inultus
te maiorem anima, et iusso lictore recisa
ignauos cadet ante pedes fortissima ceruix?
haud umquam hoc uobis dederit deus.
inde minaci
obtutu toruum contra et furiale renidens
bellatorem alacer per pectora transigit ensem.
cui ductor: Patriam moriens comitare cadentem.
qui nobis animus, quae dextera cuique uiritim,
decernet Mauors. tibi, si rebare pudendum
iussa pati, licuit pugnanti occumbere letum.
Dum Capua infaustam luit haud sine sanguine culpam,
interea geminos terra crudelis Hibera
Fortuna abstulerat permiscens tristia laetis
Scipiadas, magnumque decus magnumque dolorem.
forte Dicarchea iuuenis dum sedit in urbe
Scipio post belli repetens extrema penatis,
huc tristis lacrimas et funera acerba suorum
fama tulit. duris quamquam non cedere suetus
pulsato lacerat uiolenter pectore amictus.
non comites tenuisse ualent, non ullus honorum
militiaeue pudor. pietas irata sinistris
caelicolis furit atque odit solacia luctus.
iamque dies iterumque dies absumpta querelis:
uersatur species ante ora oculosque parentum.
ergo excire parat manis animasque suorum
adloquioque uirum tantos mulcere dolores.
hortatur uicina palus, ubi signat Auerni
squalentem introitum stagnans Acherusius umor.
noscere uenturos agitat mens protinus annos. 
Sic ad Cymaeam, quae tum sub nomine Phoebi
Autonoe tripodas sacros antrumque tenebat,
fert gressus iuuenis consultaque pectoris aegri
pandit et aspectus orat contingere patrum.
nec cunctata diu uates Mactare repostis
mos umbris
inquit consueta piacula nigras
sub lucem pecudes reclusaeque abdere terrae
manantem iugulis spirantum caede cruorem.
tunc populos tibi regna suos pallentia mittent.
cetera quae poscis maiori uate canentur.
namque tibi Elysio repetita oracula campo
eliciam ueterisque dabo inter sacra Sibyllae
cernere fatidicam Phoebei pectoris umbram.
 uade, age et, a medio cum se nox umida cursu
flexerit, ad fauces uicini castus Auerni
duc praedicta sacris duro placamina Diti:
mella simul tecum et puri fer dona Lyaei.
Hoc alacer monitu et promissae nomine uatis,
adparat occulto monstrata piacula coepto.
inde ubi nox iussam procedens contigit horam,
et spatia aequarunt tenebras transacta futuras,
consurgit stratis pergitque ad turbida portae
ostia Tartareae, penitus quis abdita uates
promissa implerat Stygioque sedebat in antro.
tum, qua se primum rupta tellure recludit
inuisus caelo specus atque eructat acerbam
Cocyti laxo suspirans ore paludem,
inducit iuuenem ferroque cauare refossam
ocius urget humum atque arcanum murmur anhelans
ordine mactari pecudes iubet. ater operto
ante omnis taurus regi, tum proxima diuae
caeditur Hennaeae casta ceruice iuuenca.
inde tibi, Alecto, tibi, numquam laeta Megaera,
corpora lanigerum procumbunt lecta bidentum.
fundunt mella super Bacchique et lactis honorem.
Sta, iuuenis, faciemque, Erebo quae surgit ab omni,
exclamat uates patere. accedentia cerno
Tartara et ante oculos adsistere tertia regna.
ecce ruunt uariae species et quicquid ab imo
natum hominum extinctumque chao est
(iam cuncta uidebat,
Cyclopas Scyllamque et pastos membra uirorum
Odrysiae telluris equos): contende tueri
eductumque tene uagina interritus ensem.
quaecumque ante animae tendent potare cruorem
dissice, dum castae procedat imago Sibyllae.
interea cerne, ut gressus inhumata citatos
fert umbra et properat tecum coniungere dicta,
cui datur ante atros absumpti corporis ignes
sanguine non tacto solitas effundere uoces.
aspicit et subito turbatus Scipio uisu
Quinam te, qui casus,
ait dux maxime, fessae
eripuit patriae, cum talis horrida poscant
bella uiros? nec enim dextra concesserit ulli
Appius aut astu. decimum lux rettulit ortum,
ut te, cum Capua remearem, uulnera uidi
mulcentem, hoc uno maestum, quod adire nequires
saucius ad muros et Martis honore careres.
Contra quae ductor: Fesso mihi proxima tandem
lux gratos Phaethontis equos auertit et atris
aeternum demisit aquis. sed lenta meorum
dum uanos ritus cura et sollemnia uulgi
exequitur, cessat flammis imponere corpus,
ut portet tumulis per longum membra paternis.
quod te per nostri Martis precor aemula facta,
arce quae putris artus medicamina seruant
daque uago portas quamprimum Acherontis adire.
Tunc iuuenis: Gens o ueteris pulcherrima Clausi,
haud ulla ante tuam, quamquam non parua fatigent,
curarum prior extiterit. namque ista per omnis
discrimen seruat populos uariatque iacentum
exequias tumuli et cinerum sententia discors.
tellure, ut perhibent, (is mos anticus) Hibera
exanima obscenus consumit corpora uultur.
 regia cum lucem posuerunt membra, probatum est
Hyrcanis adhibere canes. Aegyptia tellus
claudit odorato post funus stantia saxo
corpora et a mensis exanguem haud separat umbram.
exhausto instituit Pontus uacuare cerebro
ora uirum et longum medicata reponit in aeuum.
quid qui reclusa nudos Garamantes harena
infodiunt? quid qui saeuo sepelire profundo
exanimos mandant Libycis Nasamones in oris?
at Celtae uacui capitis circumdare gaudent
ossa, nefas, auro ac mensis ea pocula seruant.
Cecropidae ob patriam Mauortis sorte peremptos
decreuere simul communibus urere flammis.
at gente in Scythica suffixa cadauera truncis
lenta dies sepelit putri liquentia tabo.
Talia dum memorant, umbra ueniente Sibyllae
Autonoe Finem hic
inquit sermonibus adde
alternis. haec, haec ueri fecunda sacerdos,
cui tantum patuit rerum, quanto ipse negarit
plus nouisse deus. me iam comitante tuorum
tempus abire globo et pecudes imponere flammis.
At grauida arcanis Cymes anus attigit ore
postquam sacrificum delibauitque cruorem,
in decus egregiae uultus intenta iuuentae
Aetherea fruerer cum luce, haud segniter
inquit
Cymaeo populis uox nostra sonabat in antro.
tum te permixtum saeclis rebusque futuris
Aeneadum cecini. sed non sat digna mearum
cura tuis uocum. nec enim conquirere dicta
aut seruare fuit proauis sollertia uestris.
uerum age, disce, puer, quando cognoscere cordi est,
iam tua deque tuis pendentia Dardana fatis.
namque tibi cerno properatum oracula uitae
hinc petere et patrios uisu contingere manis.
armifero uictor patrem ulcisceris Hibero
creditus ante annos Martem, ferroque resolues
gaudia Poenorum et missum laetabere bello
omen, Hiberiacis uicta Carthagine terris.
maius ad imperium posthac capiere, nec ante
Iuppiter absistet cura, quam cuncta fugarit
in Libyam bella et uincendum duxerit ipse
Sidonium tibi rectorem. pudet urbis iniquae
quod post haec decus hoc patriaque domoque carebit.
sic uates gressumque lacus uertebat ad atros. 
Tum iuuenis Quaecumque datur sors durior aeui,
obnitemur,
ait culpa modo pectora cessent.
sed, te oro, quando uitae tibi causa labores
humanos iuuisse fuit, siste, inclita uirgo,
paulisper gressum et nobis manisque silentum
enumera Stygiaeque aperi formidinis aulam.
Adnuit illa quidem, sed Non optanda recludis
regna:
ait hic tenebras habitant uolitantque per umbras
innumeri quondam populi. domus omnibus una.
in medio uastum late se tendit inane:
huc, quicquid terrae, quicquid freta et igneus aer
nutriuit primo mundi genitalis ab aeuo
Mors communis agit: descendunt cuncta, capitque
campus iners quantum interiit restatque futurum.
cingunt regna decem portae: quarum una receptat
belligeros dura Gradiui sorte creatos;
 altera, qui legis posuere atque inclita iura
gentibus et primas fundarunt moenibus urbes;
tertia ruricolas, Cereris iustissima turba
quae uenit ad manis et fraudum inlaesa ueneno.
exin, qui laetas artis uitaeque colendae
inuenere uiam nec dedignanda parenti
carmina fuderunt Phoebo, sua limina seruant.
proxima, quos uenti saeuaeque hausere procellae,
naufraga porta rapit: sic illam nomine dicunt.
finitima huic noxa grauido et peccasse fatenti
uasta patet populo: poenas Rhadamanthus in ipso
expetit introitu mortumque exercet inanem.
septima femineis reseratur porta cateruis,
umentis ubi casta fouet Proserpina lucos.
infantum hinc gregibus uersasque ad funera taedas
passis uirginibus turbaeque in limine lucis
est iter extinctae et uagitu ianua nota.
tum seducta loco et laxata lucida nocte
claustra nitent, quae secreti per limitis umbram
Elysios ducunt campos: hic turba piorum,
nec Stygio in regno, caeli nec posta sub axe,
uerum ultra Oceanum sacro contermina fonti
Lethaeos potat latices, obliuia mentis.
extrema hinc auro fulgens iam lucis honorem
sentit et admoto splendet ceu sidere lunae.
hac animae caelum repetunt ac mille peractis
oblitae Ditem redeunt in corpora lustris.
has passim nigrum pandens Mors lurida rictum
itque reditque uias et portis omnibus errat. 
Tum iacet in spatium sine corpore pigra uorago
limosique lacus: large exundantibus urit
ripas saeuus aquis Phlegethon et turbine anhelo
flammarum resonans saxosa incendia torquet.
parte alia torrens Cocytos sanguinis atri
uerticibus furit et spumanti gurgite fertur.
at, magnis semper diuis regique deorum
iurari dignata palus, picis horrida riuo,
fumiferum uoluit Styx inter sulphura limum.
tristior his Acheron sanie crassoque ueneno
aestuat et gelidam eructans cum murmure harenam
descendit nigra lentus per stagna palude.
hanc potat saniem non uno Cerberus ore,
haec et Tisiphones sunt pocula, et atra Megaera
hanc sitit ac nullo rabies restinguitur haustu.
ultimus erumpit lacrimarum fontibus amnis
ante aulam atque aditus et inexorabile limen. 
Quanta cohors omni stabulante per atria monstro
excubat et manis permixto murmure terret!
luctus edax Maciesque, malis comes addita morbis,
et Maeror pastus fletu et sine sanguine Pallor
Curaeque Insidiaeque atque hinc queribunda Senectus,
hinc angens utraque manu sua guttura Liuor
et, deforme malum ac sceleri procliuis, Egestas
Errorque infido gressu et Discordia gaudens
permiscere fretum caelo. sedet ostia Ditis
centenis suetus Briareus recludere palmis
et Sphinx uirgineos rictus infecta cruore
Scyllaque Centaurique truces umbraeque Gigantum.
Cerberus hic ruptis peragrat cum Tartara uinclis,
non ipsa Alecto, non feta furore Megaera
audet adire ferum, dum fractis mille catenis
uiperea latrans circumligat ilia cauda. 
Dextra uasta comas nemorosaque brachia fundit
taxus Cocyti rigua frondosior unda.
hic dirae uolucres pastusque cadauere uultur
et multus bubo ac sparsis strix sanguine pennis
Harpyiaeque fouent nidos atque omnibus haerent
 condensae foliis: saeuit stridoribus arbor.
has inter formas coniunx Iunonis Auernae
suggestu residens cognoscit crimina regum.
stant uincti, seroque piget sub iudice culpae:
circum errant Furiae Poenarumque omnis imago.
quam uellent numquam sceptris fulsisse superbis!
insultant duro imperio non digna nec aequa
ad superos passi manes, quaeque ante profari
non licitum uiuis, tandem permissa queruntur.
tunc alius saeuis religatur rupe catenis,
ast alius subigit saxum contra ardua montis,
uipereo domat hunc aeterna Megaera flagello.
talia letiferis restant patienda tyrannis.
sed te maternos tempus cognoscere uultus,
cuius prima uenit non tardis passibus umbra.
Astabat fecunda Iouis Pomponia furto.
namque ubi cognouit Latio surgentia bella
Poenorum Venus, insidias anteire laborans
Iunonis fusa sensim per pectora patrem
implicuit flamma. quae ni prouisa fuissent,
Sidonia Iliacas nunc uirgo accenderet aras.
ergo ubi gustatus cruor admonuitque Sibylla
et dedit alternos ambobus noscere uultus,
sic iuuenis prior: O magni mihi numinis instar,
cara parens, quam, te ut nobis uidisse liceret,
optassem Stygias uel leto intrare tenebras!
quae sors nostra fuit, cui te, cum prima subiret,
eripuit sine honore dies et funere carpsit?
excipit his mater: Nullos, o nate, labores
mors habuit nostra: aetherio dum pondere partum
exsoluor, miti dextra Cyllenia proles
imperio Iouis Elysias deduxit in oras
attribuitque paris sedes, ubi magna moratur
Alcidae genetrix, ubi sacro munere Leda.
uerum age, nate, tuos ortus, ne bella pauescas
ulla nec in caelum dubites te attollere factis,
quando aperire datur nobis, nunc denique disce.
sola die caperem medio cum forte petitos
ad requiem somnos, subitus mihi membra ligauit
amplexus, non ille meo ueniente marito
adsuetus facilisque mihi. tum luce corusca,
implebat quamquam languentia lumina somnus,
uidi, crede, Iouem. nec me mutata fefellit
forma dei, quod squalentem conuersus in anguem
ingenti traxit curuata uolumina gyro.
sed mihi post partum non ultra ducere uitam
concessum. heu, quantum gemui, quod spiritus ante
haec tibi quam noscenda darem discessit in auras!
his alacer colla amplexu materna petebat,
umbraque ter frustra per inane petita fefellit. 
Succedunt simulacra uirum concordia, patris
unanimique simul patrui. ruit ipse per umbram
oscula uana petens iuuenis fumoque uolucri
et nebulis similes animas adprendere certat.
Quis te, care pater, quo stabant Itala regna
exosus Latium deus abstulit? hei mihi! nam cur
ulla fuere adeo quibus a te saeuus abessem
momenta? opposito mutassem pectore mortem.
quantos funeribus uestris gens Itala passim
dat gemitus! tumulus uobis censente senatu
Mauortis geminus surgit per gramina campo.
nec passi plura, in medio sermone loquentis
sic adeo incipiunt. prior haec genitoris imago:
Ipsa quidem uirtus sibimet pulcherrima merces;
dulce tamen uenit ad manis, cum gratia uitae
durat apud superos nec edunt obliuia laudem.
uerum age, fare, decus nostrum, te quanta fatiget
 militia. heu, quotiens intrat mea pectora terror,
cum repeto, quam saeuus eas, ubi magna pericla
contingunt tibi. per nostri, fortissime, leti
obtestor causas, Martis moderare furori.
sat tibi sint documenta domus. octaua terebat
arentem culmis messem crepitantibus aestas,
ex quo cuncta mihi calcata meoque subibat
germano deuicta iugum Tartessia tellus.
nos miserae muros et tecta renata Sagunto,
nos dedimus Baetem nullo potare sub hoste,
nobis indomitus conuertit terque quaterque
germanus terga Hannibalis. pro barbara numquam
impolluta fides! peterem cum uictor adesum
cladibus Hasdrubalem, subito uenale, cohortes
Hispanae, uulgus, Libyci quas fecerat auri
Hasdrubal, abrupto liquerunt agmine signa.
tunc hostis socio desertos milite multum
ditior ipse uiris spisso circumdedit orbe.
non segnis nobis nec inultis, nate, peracta est
illa suprema dies, et laude inclusimus aeuum.
Excipit inde suos frater coniungere casus:
Excelsae turris post ultima rebus in artis
subsidium optaram supremaque bella ciebam.
fumantis taedas ac lata incendia passim
et mille iniecere faces. nil nomine leti
de superis queror: haud paruo data membra sepulcro
nostra cremauerunt in morte haerentibus armis.
sed me luctus habet, geminae ne clade ruinae
cesserit adfusis oppressa Hispania Poenis.
Contra quae iuuenis turbato fletibus ore:
Di, quaeso, ut merita est, dignas pro talibus ausis
Carthago expendat poenas. sed continet acris
Pyrenes populos qui uestro Marte probatus
excepit fessos et notis Marcius armis
successit bello. fusos quoque fama ferebat
uictores acie atque exacta piacula caedis.
His laeti rediere duces loca amoena piorum,
prosequiturque oculis puer adueneratus euntis.
iamque aderat multa uix adgnoscendus in umbra
Paulus et epoto fundebat sanguine uerba:
Lux Italum, cuius spectaui Martia facta
multum uno maiora uiro, descendere nocti
atque habitanda semel subigit quis uisere regna?
cui contra talis effundit Scipio uoces:
Armipotens ductor, quam sunt tua fata per urbem
lamentata diu! quam paene ruentia tecum
traxisti ad Stygias Oenotria tecta tenebras.
tum tibi defuncto tumulum Sidonius hostis
constituit laudemque tuo quaesiuit honore.
dumque audit lacrimans hostilia funera Paulus,
ante oculos iam Flaminius, iam Gracchus et aegro
absumptus Cannis stabat Seruilius ore. 
Appellare uiros erat ardor et addere uerba,
sed raptabat amor priscos cognoscere manis.
nunc meritum saeua Brutum immortale securi
nomen, nunc superos aequantem laude Camillum,
nunc auro Curium non umquam cernit amicum.
ora Sibylla docet uenientum et nomina pandit.
hic fraudes pacis Pyrrhumque a limine portae
reiecit uisus orbus, tulit ille ruentem
Thybridis in ripas regem solusque reuulso
pone ferox ponte exclusit redeuntia regna.
 Si tibi dulce uirum, primo qui foedera bello
Phoenicum pepigit, uidisse: hic inclitus ille
aequoreis uictor cum classe Lutatius armis.
si studium et saeuam cognoscere Hamilcaris umbram,
ille est (cerne procul) cui frons nec morte remissa
irarum seruat rabiem. si iungere cordi est
conloquium, sine gustato det sanguine uocem.
atque ubi permissum et sitiens se impleuit imago,
sic prior increpitat non mitis Scipio uultu:
Taliane, o fraudum genitor, sunt foedera uobis,
aut haec Sicania pepigisti captus in ora?
bella tuus toto natus contra omnia pacta
exercet Latio et perruptis molibus Alpis
eluctatus adest: feruet gens Itala Marte
barbarico, et refluunt obstructi stragibus amnes.
post quae Poenus ait: Decimum modo coeperat annum
excessisse puer, nostro cum bella Latinis
concepit iussu, licitum nec fallere diuos
iuratos patri. quod si Laurentia uastat
nunc igni regna et Phrygias res uertere temptat,
o pietas, o sancta fides, o uera propago!
atque utinam amissum reparet decus!
inde citato
celsus abit gressu, maiorque recessit imago. 
Exin designat uates, qui iura sub armis
poscenti dederint populo primique petitas
miscuerint Italis Piraeo litore leges.
laetatur spectatque uirum insatiabilis ora
Scipio et appellet cunctos, ni magna sacerdos
admoneat turbae innumerae: Quot milia toto
credis in orbe, puer, lustras dum singula uisu,
descendisse Erebo? nullo non tempore abundans
umbrarum huc agitur torrens, uectatque capaci
agmina mole Charon, et sufficit improba puppis.
post haec ostendens iuuenem sic uirgo profatur:
Hic ille est, tellure uagus qui uictor in omni
cursu signa tulit, cui peruia Bactra Dahaeque,
qui Gangen bibit et Pellaeo ponte Niphaten
astrinxit, cui stant sacro sua moenia Nilo.
incipit Aeneades: Libyci certissima proles
Hammonis, quando exuperat tua gloria cunctos
indubitata duces similique cupidine rerum
pectora nostra calent, quae te uia, fare, superbum
ad decus et summas laudum perduxerit arces.
ille sub haec: Turpis lenti sollertia Martis.
audendo bella expedias. pigra extulit artis
haud umquam sese uirtus. tu magna gerendi
praecipita tempus: mors atra impendet agenti.
haec effatus abit. Croesi mox aduolat umbra,
diues apud superos, sed mors aequarat egenis. 
Atque hic Elysio tendentem limite cernens
effigiem iuuenis, caste cui uitta ligabat
purpurea effusos per colla nitentia crines,
Dic,
ait hic quinam, uirgo? nam luce refulget
praecipua frons sacra uiro, multaeque secuntur
mirantes animae et laeto clamore frequentant.
qui uultus! quam, si Stygia non esset in umbra,
dixissem facile esse deum!
Non falleris:
inquit
docta comes Triuiae meruit deus esse uideri,
et fuit in tanto non paruum pectore numen.
carmine complexus terram, mare, sidera, manis
et cantu Musas et Phoebum aequauit honore.
atque haec cuncta prius quam cerneret ordine terris
 prodidit ac uestram tulit usque ad sidera Troiam.
Scipio perlustrans oculis laetantibus umbram,
Si nunc fata darent, ut Romula facta per orbem
hic caneret uates, quanto maiora futuros
facta eadem intrarent hoc
inquit teste nepotes!
felix Aeacide, cui tali contigit ore
gentibus ostendi, creuit tua carmine uirtus.
Sed, quae tanta adeo grassantum turba, requirens,
heroum effigies maiorisque accipit umbras.
inuicto stupet Aeacide, stupet Hectore magno
Aiacisque gradum uenerandaque Nestoris ora
miratur, geminos aspectat laetus Atridas
iamque Ithacum corde aequantem Peleia facta.
uicturam hinc cernit Ledaei Castoris umbram:
alternam lucem peragebat in aethere Pollux. 
Sed subito uultus monstrata Lauinia traxit.
nam uirgo admonuit tempus cognoscere manis
femineos, ne cunctantem lux alma uocaret.
Felix haec
inquit Veneris nurus ordine longo
Troiugenas iunxit sociata prole Latinis.
uis et Martigenae thalamos spectare Quirini?
Hersiliam cerne: hirsutos cum sperneret olim
gens uicina procos, pastori rapta marito
intrauitque casae culmique e stramine fultum
pressit laeta torum et soceros reuocauit ab armis.
aspice Carmentis gressus. Euandria mater
haec fuit et uestros tetigit praesaga labores.
uis et, quos Tanaquil uultus gerat? haec quoque castae
augurio ualuit mentis uenturaque dixit
regna uiro et dextros agnouit in alite diuos.
ecce pudicitiae Latium decus, inclita leti
fert frontem atque oculos terrae Lucretia fixos.
non datur, heu tibi, Roma (nec est, quod malle deceret),
hanc laudem retinere diu. Verginia iuxta,
cerne, cruentato uulnus sub pectore seruat,
tristia defensi ferro monumenta pudoris,
et patriam laudat miserando in uulnere dextram.
illa est, quae Thybrim, quae fregit Lydia bella,
nondum passa marem, qualis optabit habere
quondam Roma uiros, contemptrix Cloelia sexus.
cum subito aspectu turbatus Scipio poscit,
quae poenae causa, et qui sint in crimine manes,
tum uirgo: Patrios fregit quae curribus artus
et stetit adductis super ora trementia frenis,
Tullia non ullos satis exhaustura labores
ardenti Phlegethonte natat. fornacibus atris
fons rapidus furit atque ustas sub gurgite cautes
egerit et scopulis pulsat flagrantibus ora.
illa autem, quae tondetur praecordia rostro
alitis (en quantum resonat plangentibus alis
armiger ad pastus rediens Iouis!), hostibus arcem
uirgo, immane nefas, adamato prodidit auro
Tarpeia et pactis reserauit claustra Sabinis.
 iuxta (nonne uides? neque enim leuiora domantur
delicta) inlatrat ieiunis faucibus Orthrus,
armenti quondam custos immanis Hiberi,
et morsu petit et polluto euiscerat ungue.
nec par poena tamen sceleri: sacraria Vestae
polluit exuta sibi uirginitate sacerdos.
sed satis haec uidisse, satis.
@@Mox deinde: Videnti
nunc animas tibi, quae potant obliuia, paucas
in fine enumerasse paro et remeare tenebris.
hic Marius: nec multa dies iam restat ituro
aetheriam in lucem. ueniet tibi origine parua
in longum imperium consul. nec Sulla morari
iussa potest aut amne diu potare soporo:
lux uocat et nulli diuum mutabile fatum.
imperium hic primus rapiet, sed gloria culpae,
quod reddet solus, nec tanto in nomine quisquam
existet, Sullae qui se uelit esse secundum.
ille, hirta cui subrigitur coma fronte, decorum
et gratum terris Magnus caput: ille deum gens,
stelligerum attollens apicem, Troianus Iulo
Caesar auo. quantas moles, cum sede reclusa
hinc tandem erumpent, terraque marique mouebunt!
heu miseri, quotiens toto pugnabitis orbe,
nec leuiora lues quam uictus crimina, uictor.
Tum iuuenis lacrimans: Restare haec ordine duro
lamentor rebus Latiis. sed luce remota
si nulla est uenia et merito mors ipsa laborat,
perfidiae Poenus quibus aut Phlegethontis in undis
exuret ductor scelus, aut quae digna renatos
ales in aeternum laniabit morsibus artus?
Ne metue:
exclamat uates non uita sequetur
inuiolata uirum: patria non ossa quiescent.
namque ubi fractus opum magnae certamine pugnae
pertulerit uinci turpemque orare salutem,
rursus bella uolet Macetum instaurare sub armis.
damnatusque doli desertis coniuge fida
et dulci nato linquet Carthaginis arces
atque una profugus lustrabit caerula puppe.
hinc Cilicis Tauri saxosa cacumina uiset.
pro! quanto leuius mortalibus aegra subire
seruitia atque hiemes aestusque fugamque fretumque
atque famem, quam posse mori! post Itala bella
Assyrio famulus regi falsusque cupiti
Ausoniae motus dubio petet aequora uelo,
donec Prusiacas delatus segniter oras
altera seruitia imbelli patietur in aeuo
et latebram munus regni. perstantibus inde
Aeneadis reddique sibi poscentibus hostem,
pocula furtiuo rapiet properata ueneno
ac tandem terras longa formidine soluet.
Haec uates, Erebique cauis se reddidit umbris.
tum laetus socios iuuenis portumque reuisit."
44,Silius Italicus,pun_2,"Caeruleis prouecta uadis iam Dardana puppis
tristia magnanimi portabat iussa senatus
primoresque patrum. Fabius, Tirynthia proles,
ter centum memorabat auos, quos turbine Martis
abstulit una dies, cum Fors non aequa labori
patricio Cremerae maculauit sanguine ripas.
huic comes aequato sociauit munere curas
Publicola, ingentis Volesi Spartana propago.
 is cultam referens insigni nomine plebem
Ausonios atauo ducebat consule fastus. 
Hos ut depositis portum contingere uelis
allatum Hannibali consultaque ferre senatus
iam medio seram bello poscentia pacem
ductorisque simul conceptas foedere poenas,
ocius armatas passim per litora turmas
ostentare iubet minitantia signa recensque
 perfusos clipeos et tela rubentia caede.
haud dictis nunc esse locum; strepere omnia clamat
Tyrrhenae clangore tubae gemituque cadentum.
dum detur, relegant pontum neu se addere clausis
festinent: notum quid caede calentibus armis,
quantum irae liceat, motusue quid audeat ensis.
sic ducis adfatu per inhospita litora pulsi
conuerso Tyrios petierunt remige patres. 
Hic alto Poenus fundentem uela carinam
incessens dextra Nostrum, pro Iuppiter!
inquit
nostrum ferre caput parat illa per aequora puppis.
heu caecae mentes tumefactaque corda secundis!
armatum Hannibalem poenae petit impia tellus!
ne deposce, adero; dabitur tibi copia nostri
ante expectatum, portisque focisque timebis
quae nunc externos defendis, Roma, penatis.
Tarpeios iterum scopulos praeruptaque saxa
scandatis licet et celsam migretis in arcem:
nullo iam capti uitam pensabitis auro.
Incensi dictis animi, et furor additus armis.
conditur extemplo telorum nubibus aether,
et densa resonant saxorum grandine turres.
ardor agit, prouecta queat dum cernere muros,
inque oculis profugae Martem exercere carinae.
ipse autem incensas promissa piacula turmas
flagitat insignis nudato uulnere ductor
ac repetens questus furibundo personat ore:
Poscimur, o socii, Fabiusque e puppe catenas
ostentat, dominique uocat nos ira senatus.
si taedet coepti culpandaue mouimus arma,
Ausoniam ponto propere reuocate carinam:
nil moror: en, uincta lacerandum tradite dextra.
nam cur, Eoi deductus origine Beli,
tot Libyae populis, tot circumfusus Hiberis,
seruitium perferre negem? Rhoeteius immo
aeternum imperitet populis saeclisque propaget
regna ferox; nos iussa uirum nutusque tremamus.
effundunt gemitus atque omina tristia uertunt
in stirpem Aeneadum ac stimulant clamoribus iras. 
Discinctos inter Libyas populosque bilinguis
Marmaricis audax in bella Oenotria signis
uenerat Asbyte, proles Garamantis Hiarbae.
Hammone hic genitus, Phorcynidos antra Medusae
Cinyphiumque Macen et iniquo e sole calentis
Battiadas late imperio sceptrisque regebat.
cui patrius Nasamon aeternumque arida Barce,
cui nemora Autololum atque infidae litora Syrtis
parebant nullaque leuis Gaetulus habena.
atque is fundarat thalamos Tritonide nympha,
unde genus proauumque Iouem regina ferebat
et sua fatidico repetebat nomina luco.
haec ignara uiri uacuoque adsueta cubili
uenatu et siluis primos defenderat annos;
non calathis mollita manus operataue fuso
Dictynnam et saltus et anhelum impellere planta
cornipedem ac strauisse feras immitis amabat.
quales Threiciae Rhodopen Pangaeaque lustrant
saxosis nemora alta iugis cursuque fatigant
Hebrum innupta manus: spreti Ciconesque Getaeque
et Rhesi domus et lunatis Bistones armis. 
Ergo habitu insignis patrio, religata fluentem
Hesperidum nodo crinem dextrumque feroci
nuda latus Marti ac fulgentem tegmine laeuam
Thermodontiaca munita in proelia pelta,
 fumantem rapidis quatiebat cursibus axem.
pars comitum biiugo curru, pars cetera dorso
fertur equi; nec non Veneris iam foedera passae
reginam cingunt, sed uirgine densior ala est.
ipsa autem gregibus per longa mapalia lectos
ante aciem ostentabat equos, tumulumque propincum
dum sequitur gyris, campo uibrata per auras
spicula contorquens summa ponebat in arce. 
Hanc hasta totiens intrantem moenia Mopsus
non tulit et celsis senior Gortynia muris
tela sonante fugat neruo liquidasque per auras
derigit aligero letalia uulnera ferro.
Cres erat, aerisonis Curetum aduectus ab antris,
Dictaeos agitare puer leuioribus armis
pennata saltus adsuetus harundine Mopsus.
ille uagam caelo demisit saepe uolucrem,
ille procul campo linquentem retia ceruum
uulnere sistebat, rueretque inopina sub ictu
ante fera incauto quam sibila poneret arcus.
nec se tum pharetra iactauit iustius ulla
Eois quamquam certet Gortyna sagittis.
uerum ut opum leuior uenatu extendere uitam
abnuit, atque artae res exegere per aequor,
coniuge cum Meroe natisque inglorius hospes
intrarat miseram fato ducente Saguntum.
coryti fratrum ex umeris calamique paterni
pendebant uolucerque chalybs, Minoia tela.
hic medius iuuenum Massylae gentis in agmen
crebra Cydoneo fundebat spicula cornu.
iam Garamum audacemque Thyrum pariterque ruentis
Gisgonem leuemque Bagam indignumque sagittae,
impubem malas, tam certae occurrere Lixum
fuderat et plena tractabat bella pharetra.
tum uultum intendens telumque in uirginis ora
desertum non grata Iouem per uota uocabat.
namque ut fatiferos conuerti prospicit arcus,
opposito procul insidiis Nasamonias Harpe
corpore praeripuit letum calamumque uolantem,
dum clamat, patulo excipiens tramisit hiatu,
et primae ferrum a tergo uidere sorores.
at comitis frendens casu labentia uirgo
membra leuat paruaque oculos iam luce natantis
inrorat lacrimis totisque adnisa doloris
uiribus intorquet letalem in moenia cornum.
illa uolans umerum rapido transuerberat ictu
conantis Dorylae, iunctis iam cornibus arcus
et ducti spatium nerui complente sagitta,
excutere in uentos resoluto pollice ferrum.
tum subitum in uulnus praeceps deuoluitur altis
aggeribus muri, iuxtaque cadentia membra
effusi uersa calami fluxere pharetra.
exclamat paribus frater uicinus in armis
Icarus ulciscique parat lacrimabile fatum.
atque illum raptim promentem in proelia telum
Hannibal excussi praeuertit turbine saxi.
labuntur gelido torpentia frigore membra,
deficiensque manus pharetrae sua tela remisit. 
At pater in gemino natorum funere Mopsus
correptos arcus ter maesta mouit ab ira,
ter cecidit dextra, et notas dolor abstulit artis.
paenitet heu sero dulcis liquisse penatis,
adreptoque auide, quo concidis, Icare, saxo,
 postquam aeuum senior percussaque pectora frustra
sentit et, ut tantos compescat morte dolores,
nil opis in dextra, uastae se culmine turris
praecipitem iacit et delapsus pondere prono
membra super nati moribundos explicat artus. 
Dum cadit externo Gortynius aduena bello,
iam noua molitus stimulato milite Theron,
Alcidae templi custos araeque sacerdos,
non expectatum Tyriis effuderat agmen
et fera miscebat reserata proelia porta.
atque illi non hasta manu, non uertice cassis,
sed fisus latis umeris et mole iuuentae
agmina uastabat claua, nihil indigus ensis.
exuuiae capiti impositae tegimenque leonis
terribilem attollunt excelso uertice rictum.
centum angues idem Lernaeaque monstra gerebat
in clipeo et sectis geminam serpentibus hydram.
ille Iubam Thapsumque patrem clarumque Micipsam
nomine aui Maurumque Sacen, a moenibus actos
palantisque fuga, praeceps ad litora cursu
egerat, atque una spumabant aequora dextra.
nec contentus Idi leto letoque Cothonis
Marmaridae nec caede Rothi nec caede Iugurthae,
Asbytes currum et radiantis tegmina laeuae
poscebat uotis gemmataque lumina peltae
atque in belligera uersabat uirgine mentem.
quem ruere ut telo uidit regina cruento,
obliquos detorquet equos laeuumque per orbem
fallaci gyro campum secat ac uelut ales
auerso rapitur sinuata per aequora curru.
dumque ea se ex oculis aufert, atque ocior Euro
incita pulueream campo trahit ungula nubem,
aduersum late stridens rota proterit agmen,
ingerit et crebras uirgo trepidantibus hastas.
hic cecidere Lycus Thamyrisque et nobile nomen
Eurydamas, clari deductum stirpe parentis,
qui thalamos ausus quondam sperare superbos
(heu demens!) Ithacique torum; sed enim arte pudica
fallacis totiens reuoluto stamine telae
deceptus, mersum pelago iactarat Vlixen.
ast Ithacus uero ficta pro morte loquacem
adfecit leto, taedaeque ad funera uersae.
gens extrema uiri campis deletur Hiberis
Eurydamas Nomados dextra: superinstrepit ater
et seruat cursum perfractis ossibus axis. 
Iamque aderat remeans uirgo, inter proelia postquam
distringi Therona uidet, saeuamque bipennem
perlibrans mediae fronti, spolium inde superbum
Herculeasque tibi exuuias, Dictynna, uouebat.
nec segnis Theron tantae spe laudis in ipsos
aduersus consurgit equos uillosaque fului
ingerit obiectans trepidantibus ora leonis.
attoniti terrore nouo rictuque minaci
quadrupedes iactant resupino pondere currum.
tum saltu Asbyten conantem linquere pugnas
occupat incussa gemina inter tempora claua,
feruentisque rotas turbataque frena pauore
disiecto spargit conlisa per ossa cerebro,
ac rapta properans caedem ostentare bipenni
amputat e curru reuolutae uirginis ora.
necdum irae positae. celsa nam figitur hasta
spectandum caput: id gestent ante agmina Poenum
imperat, et propere currus ad moenia uertant. 
Haec caecus fati diuumque abeunte fauore
uicino Theron edebat proelia leto.
namque aderat toto ore ferens iramque minasque
 Hannibal et caesam Asbyten fixique tropaeum
infandum capitis furiata mente dolebat.
ac simul aerati radiauit luminis umbo,
et concussa procul membris uelocibus arma
letiferum intonuere, fugam perculsa repente
ad muros trepido conuertunt agmina cursu:
sicut agit leuibus per sera crepuscula pennis
e pastu uolucres ad nota cubilia uesper;
aut, ubi Cecropius formidine nubis aquosae
sparsa super flores examina tollit Hymettos,
ad dulcis ceras et odori corticis antra
mellis apes grauidae properant densoque uolatu
raucum conexae glomerant ad limina murmur.
praecipitat metus attonitos, caecique feruntur.
heu blandum caeli lumen! tantone cauetur
mors reditura metu nascentique addita fata?
consilium damnant portisque atque aggere tuto
erupisse gemunt: retinet uix agmina Theron
interdumque manu, interdum clamore minisque:
State, uiri; meus ille hostis; mihi gloria magnae,
state, uenit pugnae. muro tectisque Sagunti
hac abigam Poenos dextra; spectacula tantum
ferte, uiri; uel, si cunctos metus acer in urbem
(heu deforme!) rapit, soli mihi claudite portas.
At Poenus rapido praeceps ad moenia cursu,
dum pauitant trepidi rerum fessique salutis,
tendebat. stat primam urbem murosque patentis
postposita caede et dilata inuadere pugna.
id postquam Herculeae custos uidet impiger arae,
emicat et uelox formidine praeuenit hostem.
gliscit Elissaeo uiolentior ira tyranno:
Tu solue interea nobis, bone ianitor urbis,
supplicium, ut pandas
inquit tua moenia leto.
nec plura effari sinit ira, rotatque coruscum
mucronem; sed contortum prior impete uasto
Daunius huic robur iuuenis iacit. arma fragore
icta graui raucum gemuere, alteque resultant
aere inlisa cauo nodosae pondera clauae.
at uiduus teli et frustrato proditus ictu,
pernici uelox cursu rapit incita membra
et celeri fugiens perlustrat moenia planta.
instat atrox terga increpitans fugientia uictor.
conclamant matres, celsoque e culmine muri
lamentis uox mixta sonat: nunc nomine noto
appellant, seras fesso nunc pandere portas
posse uolunt; quatit hortantum praecordia terror
ne simul accipiant ingentem moenibus hostem.
incutit umbonem fesso adsultatque ruenti
Poenus et ostentans spectantem e moenibus urbem
I, miseram Asbyten leto solare propinquo
—
haec dicens, iugulo optantis dimittere uitam
infestum condit mucronem ac regia laetus
quadrupedes spolia abreptos a moenibus ipsis,
quis aditum portae trepidantum saepserat agmen,
uictor agit curruque uolat per ouantia castra. 
At Nomadum furibunda cohors miserabile humandi
deproperat munus tumulique adiungit honorem
et rapto cineres ter circum corpore lustrat.
hinc letale uiri robur tegimenque tremendum
in flammas iaciunt, ambustoque ore genisque
deforme alitibus liquere cadauer Hiberis. 
Poenorum interea quis rerum summa potestas,
consultant bello super, et quae dicta ferantur
Ausoniae populis, oratorumque minaci
aduentu trepidant. mouet hinc foedusque fidesque
et testes superi iurataque pacta parentum,
hinc popularis amor coeptantis magna iuuentae,
et sperare iuuat belli meliora. sed, olim
 ductorem infestans odiis gentilibus, Hannon
sic adeo increpitat studia incautumque fauorem:
Cuncta quidem, patres, (neque enim cohibere minantum
irae se ualuere) premunt formidine uocem:
haud tamen abstiterim. mortem licet arma propinquent,
testabor superos, et caelo nota relinquam
quae postrema salus rerum patriaeque reposcit.
nec nunc obsessa demum et fumante Sagunto
haec serus uates Hannon canit. anxia rupi
pectora ne castris innutriretur et armis
exitiale caput; monui et, dum uita, monebo,
ingenitum noscens uirus flatusque paternos,
ut, qui stelligero speculatur sidera caelo,
uenturam pelagi rabiem Caurique futura
praedicit miseris haud uanus flamina nautis.
consedit solio rerumque inuasit habenas:
ergo armis foedus fasque omne abrumpitur armis,
oppida quassantur, longeque in moenia nostra
Aeneadum arrectae mentes, disiectaque pax est.
exagitant manes iuuenem furiaeque paternae
ac funesta sacra et conuersi foedere rupto
in caput infidum superi Massylaque uates.
an nunc ille noui caecus caligine regni
externas arces quatit aut Tirynthia tecta?
sic propria luat hoc poena nec misceat urbis
fata suis: nunc hoc, hoc inquam, tempore muros
oppugnat, Carthago, tuos teque obsidet armis.
lauimus Hennaeas animoso sanguine uallis
et uix conducto produximus arma Lacone.
nos ratibus laceris Scyllaea repleuimus antra
classibus et refluo spectauimus aequore raptis
contorta e fundo reuomentem transtra Charybdin.
respice, pro demens, pro pectus inane deorum,
Aegatis Libyaeque procul fluitantia membra!
quo ruis et patriae exitio tibi nomina quaeris?
scilicet immensae, uisis iuuenalibus armis,
subsident Alpes, subsidet mole niuali
Alpibus aequatum attollens caput Apenninus.
sed campos fac, uane, dari. num gentibus istis
mortales animi, aut ferro flammaue fatiscunt?
haud tibi Neritia cernes cum prole laborem.
pubescit castris miles, galeaque teruntur
nondum signatae flaua lanugine malae,
nec requies aeui nota, exanguesque merendo
stant prima inter signa senes letumque lacessunt.
ipse ego Romanas perfosso corpore turmas
tela intorquentis correpta e uulnere uidi,
uidi animos mortesque uirum decorisque furorem.
si bello absistis nec te uictoribus offers,
quantum heu, Carthago, donat tibi sanguinis Hannon!
Gestar ad haec (namque impatiens asperque coquebat
iamdudum immites iras mediamque loquentis
bis conatus erat turbando abrumpere uocem)
Concilione
inquit Libyae Tyrioque senatu,
pro superi, Ausonius miles sedet, armaque tantum
haud dum sumpta uiro? nam cetera non latet hostis.
nunc geminas Alpes Apenninumque minatur,
nunc freta Sicaniae et Scyllaei litoris undas,
nec procul est quin iam manes umbrasque pauescat
Dardanias: tanta accumulat praeconia leto
 uulneribusque uirum ac tollit sub sidera gentem.
mortalem, mihi crede, licet formidine turpi
frigida corda tremant, mortalem sumimus hostem.
uidi ego, cum, geminas artis post terga catenis
euinctus palmas, uulgo traheretur ouante
carceris in tenebras spes et fiducia gentis
Regulus Hectoreae; uidi, cum robore pendens
Hesperiam cruce sublimis spectaret ab alta.
nec uero terrent puerilia protinus ora
sub galea et pressae properata casside malae.
indole non adeo segni sumus: aspice, turmae
quot Libycae certant annos anteire labore
et nudis bellantur equis; ipse, aspice, ductor,
cum primam tenero uocem proferret ab ore,
iam bella et lituos ac flammis urere gentem
iurabat Phrygiam atque animo patria arma mouebat.
proinde polo crescant Alpes, astrisque coruscos
Apenninus agat scopulos: per saxa niuesque
(dicam etenim, ut stimulent atram uel inania mentem),
per caelum est qui pandat iter: pudet Hercule tritas
desperare uias laudemque timere secundam.
sed Libyae clades et primi incendia belli
aggerat atque iterum pro libertate labores
Hannon ferre uetat. ponat formidinis aestus
parietibusque domus imbellis femina seruet
singultantem animam; nos, nos contra ibimus hostem,
quis procul a Tyria dominos depellere Byrsa,
uel Ioue non aequo, fixum est. sin fata repugnant,
et iam damnata cessit Carthagine Mauors,
occumbam potius nec te, patria inclita, dedam
aeternum famulam liberque Acheronta uidebo.
nam quae, pro superi, Fabius iubet! ocius arma
exuite et capta descendite ab arce Sagunti.
tum delecta manus scutorum incendat aceruos,
uranturque rates, ac toto absistite ponto.
di, procul o, merita est numquam si talia plecti
Carthago, prohibete nefas nostrique solutas
ductoris seruate manus!
ut deinde resedit,
factaque censendi patrum de more potestas,
hic Hannon reddi propere certamine rapta
instat et auctorem uiolati foederis addit.
tum uero attoniti, ceu templo inrumperet hostis,
exiluere patres, Latioque id uerteret omen
orauere deum. at postquam discordia sensit
pectora et infidas ad Martem uergere mentes,
non ultra patiens Fabius rexisse dolorem
concilium propere exposcit, patribusque uocatis,
bellum se gestare sinu pacemque profatus,
quid sedeat, legere ambiguis neu fallere dictis
imperat ac, saeuo neutrum renuente senatu,
ceu clausas acies gremioque effunderet arma,
Accipite infaustum Libyae euentuque priori
par
inquit bellum
, et laxos effundit amictus.
tum patrias repetit pugnandi nuntius arces. 
Atque ea dum profugae regnis agitantur Elissae,
†accitis uelox populis, quis aegra lababat
ambiguo sub Marte fides, praedaque grauatus
ad muros Poenus reuocauerat arma Sagunti. 
Ecce autem clipeum saeuo fulgore micantem
Oceani gentes ductori dona ferebant,
Callaicae telluris opus, galeamque coruscis
subnixam cristis, uibrant quae uertice coni
 albentis niueae tremulo nutamine pennae,
ensem, unam ac multis fatalem milibus hastam;
praeterea textam nodis auroque trilicem
loricam, nulli tegimen penetrabile telo.
haec, aere et duri chalybis perfecta metallo
atque opibus perfusa Tagi, per singula laetis
lustrat ouans oculis et gaudet origine regni. 
Condebat primae Dido Carthaginis arces,
instabatque operi subducta classe iuuentus.
molibus hi claudunt portus, his tecta domosque
partiris, iustae Bitia uenerande senectae.
ostentant caput effossa tellure repertum
bellatoris equi atque omen clamore salutant.
has inter species orbatum classe suisque
Aenean pulsum pelago dextraque precantem
cernere erat: fronte hunc auide regina serena
infelix ac iam uultu spectabat amico.
hinc et speluncam furtiuaque foedera amantum
Callaicae fecere manus: it clamor ad auras
latratusque canum, subitoque exterrita nimbo
occultant alae uenantum corpora siluis.
nec procul Aeneadum uacuo iam litore classis
aequora nequiquam reuocante petebat Elissa.
ipsa pyram super ingentem stans saucia Dido
mandabat Tyriis ultricia bella futuris,
ardentemque rogum media spectabat ab unda
Dardanus et magnis pandebat carbasa fatis.
parte alia supplex infernis Hannibal aris
arcanum Stygia libat cum uate cruorem
et primo bella Aeneadum iurabat ab aeuo.
at senior Siculis exultat Hamilcar in aruis:
spirantem credas certamina anhela mouere,
ardor inest oculis, toruumque minatur imago. 
Necnon et laeuum clipei latus aspera signis
implebat Spartana cohors; hanc ducit ouantem
Ledaeis ueniens uictor Xanthippus Amyclis.
iuxta triste decus pendet sub imagine poenae
Regulus et fidei dat magna exempla Sagunto.
laetior at circa facies: agitata ferarum
agmina uenatu et caelata mapalia fulgent,
nec procul usta cutem nigri soror horrida Mauri
adsuetas mulcet patrio sermone leaenas.
it liber campi pastor, cui fine sine ullo
inuetitum saltus penetrat pecus: omnia Poenum
armenti uigilem patrio de more secuntur,
gaesaque latratorque Cydon tectumque focique
in silicis uenis et fistula nota iuuencis.
eminet excelso consurgens colle Saguntos,
quam circa immensi populi condensaque cingunt
agmina certantum pulsantque trementibus hastis.
extrema clipei stagnabat Hiberus in ora,
curuatis claudens ingentem flexibus orbem.
Hannibal abrupto transgressus foedere ripas
Poenorum populos Romana in bella uocabat.
tali sublimis dono, noua tegmina latis
aptat concutiens umeris celsusque profatur:
Heu quantum Ausonio sudabitis, arma, cruore!
quas, belli uindex, poenas mihi, Curia, pendes!
Iamque senescebat uallatus moenibus hostis,
carpebatque dies urbem, dum signa manusque
expectant fessi socias. tandem aequore uano
auertunt oculos frustrataque litora ponunt
et propius suprema uident. sedet acta medullis
iamdudum atque inopes penitus coquit intima pestis.
est furtim lento misere durantia tabo
uiscera et exurit siccatas sanguine uenas
per longum celata fames. iam lumina retro
 exesis fugere genis, iam lurida sola
tecta cute et uenis male iuncta trementibus ossa
extant consumptis uisu deformia membris.
umentis rores noctis terramque madentem
solamen fecere mali, cassoque labore
e sicco frustra presserunt robore sucos.
nil temerare piget: rabidi ieiunia uentris
insolitis adigunt uesci, resolutaque, nudos
linquentes clipeos, armorum tegmina mandunt. 
Desuper haec caelo spectans Tirynthius alto
inlacrimat fractae nequiquam casibus urbis.
namque metus magnique tenent praecepta parentis
ne saeuae tendat contra decreta nouercae.
sic igitur coepta occultans ad limina sanctae
contendit Fidei secretaque pectora temptat.
arcanis dea laeta polo tum forte remoto
caelicolum magnas uoluebat conscia curas.
quam tali adloquitur Nemeae pacator honore:
Ante Iouem generata, decus diuumque hominumque,
qua sine non tellus pacem, non aequora norunt,
iustitiae consors tacitumque in pectore numen,
exitiumne tuae dirum spectare Sagunti
et tot pendentem pro te, dea, cernere poenas
urbem lenta potes? moritur tibi uulgus, et unam
te matres uincente fame, te maesta uirorum
ora uocant, primaque sonant te uoce minores.
fer caelo auxilium et fessis da surgere rebus.
Haec satus Alcmena; contra cui talia uirgo:
Cerno equidem, nec pro nihilo est mihi foedera rumpi,
statque dies ausis olim tam tristibus ultor.
sed me pollutas properantem linquere terras
sedibus his tectisque Iouis succedere adegit
fecundum in fraudes hominum genus: impia liqui
et, quantum terrent, tantum metuentia regna
ac furias auri nec uilia praemia fraudum
et super haec ritu horrificos ac more ferarum
uiuentis rapto populos luxuque solutum
omne decus multaque oppressum nocte pudorem.
uis colitur, iurisque locum sibi uindicat ensis,
et probris cessit uirtus. en, aspice gentes:
nemo insons: pacem seruant commercia culpae.
sed si cura, tua fundata ut moenia dextra
dignum te seruent memorando fine uigorem,
dedita nec fessi tramittant corpora Poeno:
quod solum nunc fata sinunt seriesque futuri,
extendam leti decus atque in saecula mittam
ipsaque laudatas ad manes prosequar umbras.
Inde seuera leui decurrens aethere uirgo
luctantem fatis petit inflammata Saguntum.
inuadit mentes et pectora nota pererrat
immittitque animis numen. tum fusa medullis
implicat atque sui flagrantem inspirat amorem.
arma uolunt temptantque aegros ad proelia nisus.
insperatus adest uigor, interiusque recursat
dulcis honor diuae et sacrum pro uirgine letum.
it tacitus fessis per ouantia pectora sensus
uel leto grauiora pati saeuasque ferarum
attemptare dapes et mensis addere crimen.
sed prohibet culpa pollutam extendere lucem
casta Fides paribusque famem compescere membris. 
Quam simul inuisae gentis conspexit in arce,
forte ferens sese Libycis Saturnia castris,
uirgineum increpitat miscentem bella furorem
atque ira turbata gradum ciet ocius atram
Tisiphonen imos agitantem uerbere manes,
 et palmas tendens Hos
inquit noctis alumna,
hos muros impelle manu populumque ferocem
dextris sterne suis: Iuno iubet. ipsa propinqua
effectus studiumque tuum de nube uidebo.
illa deos summumque Iouem turbantia tela,
quis Acheronta moues, flammam immanesque chelydros
stridoremque tuum, quo territa comprimit ora
Cerberus, ac mixto quae spumant felle uenena
et quicquid scelerum, poenarum quicquid et irae
pectore fecundo coquitur tibi, congere praeceps
in Rutulos totamque Erebo demitte Saguntum.
hac mercede Fides constet delapsa per auras.
Sic uoce instimulans dextra dea concita saeuam
Eumenida incussit muris, tremuitque repente
mons circum, et grauior sonuit per litora fluctus.
sibilat insurgens capiti et turgentia circa
multus colla micat squalenti tergore serpens.
Mors graditur uasto caua pandens guttura rictu
casuroque inhiat populo: tunc Luctus et atri
pectora circumstant Planctus Maerorque Dolorque,
atque omnes adsunt Poenae, formaque trifauci
personat insomnis lacrimosae Ianitor aulae.
protinus adsimulat faciem mutabile monstrum
Tiburnae gressumque simul sonitumque loquentis.
haec bello uacuos et saeui turbine Martis
lugebat thalamos, Murro spoliata marito,
clara genus Daunique trahens a sanguine nomen.
cui uultus induta pares disiectaque crinem
Eumenis in medios inrumpit turbida coetus
et maestas lacerata genas Quis terminus?
inquit
sat Fidei proauisque datum. uidi ipsa cruentum,
ipsa meum uidi lacerato uulnere nostras
terrentem Murrum noctes et dira sonantem:
Eripe te, coniunx, miserandae casibus urbis
et fuge, si terras adimit uictoria Poeni,
ad manes, Tiburna, meos; cecidere penates,
occidimus Rutuli, tenet omnia Punicus ensis.
mens horret, nec adhuc oculis absistit imago.
nullane iam posthac tua tecta, Sagunte, uidebo?
felix, Murre, necis patriaque superstite felix.
at nos, Sidoniis famulatum matribus actas,
post belli casus uastique pericula ponti
Carthago aspiciet uictrix, tandemque suprema
nocte obita Libyae gremio captiua iacebo.
sed uos, o iuuenes, uetuit quos conscia uirtus
posse capi, quis telum ingens contra aspera mors est,
uestris seruitio manibus subducite matres.
ardua uirtutem profert uia: pergite primi
nec facilem populis nec notam inuadere laudem.
His ubi turbatas hortatibus impulit aures,
inde petit tumulum, summo quem uertice montis
Amphitryoniades spectandum ex aequore nautis
struxerat et grato cineres decorarat honore.
excitus sede, horrendum, prorumpit ab ima
caeruleus maculis auro squalentibus anguis.
ignea sanguinea radiabant lumina flamma,
oraque uibranti stridebant sibila lingua.
isque inter trepidos coetus mediamque per urbem
uoluitur et muris propere delabitur altis
ac similis profugo uicina ad litora tendit
spumantisque freti praeceps immergitur undis. 
Tum uero excussae mentes, ceu prodita tecta
 expulsi fugiant manes, umbraeque recusent
captiuo iacuisse solo. sperare salutem
pertaesum, damnantque cibos: agit abdita Erinys.
haud grauior duris diuum inclementia rebus
quam leti perferre moras: abrumpere uitam
ocius attoniti quaerunt lucemque grauantur.
certatim structus subrectae molis ad astra
in media stetit urbe rogus: portantque trahuntque
longae pacis opes quaesitaque praemia dextris,
Callaico uestes distinctas matribus auro
armaque Dulichia proauis portata Zacyntho
et prisca aduectos Rutulorum ex urbe penates.
huc, quicquid superest captis, clipeosque simulque
infaustos iaciunt enses et condita bello
effodiunt penitus terra gaudentque superbi
uictoris praedam flammis donare supremis. 
Quae postquam congesta uidet feralis Erinys,
lampada flammiferis tinctam Phlegethontis in undis
quassat et inferna superos caligine condit.
inde opus aggressi toto quod nobile mundo
aeternum inuictis infelix gloria seruat.
princeps Tisiphone lentum indignata pauentum
pressit ouans capulum cunctantemque impulit ensem
et dirum insonuit Stygio bis terque flagello.
inuitas maculant cognato sanguine dextras
miranturque nefas auersa mente peractum
et facto sceleri inlacrimant. hic turbidus ira
et rabie cladum perpessaeque ultima uitae
obliquos uersat materna per ubera uisus.
hic raptam librans dilectae in colla securim
coniugis increpitat sese mediumque furorem
proiecta damnat stupefactus membra bipenni.
nec tamen euasisse datur; nam uerbera Erinys
incutit atque atros insibilat ore tumores.
sic thalami fugit omnis amor, dulcesque marito
effluxere tori, et subiere obliuia taedae.
ille iacit totis conisus uiribus aegrum
in flammas corpus, densum qua turbine nigro
exundat fumans piceus caligine uertex. 
At medios inter coetus pietate sinistra,
infelix Tymbrene, furis, Poenoque parentis
dum properas auferre necem, reddentia formam
ora tuam laceras temerasque simillima membra.
uos etiam primo gemini cecidistis in aeuo,
Eurymedon fratrem et fratrem mentite Lycorma,
cuncta pares; dulcisque labor sua nomina natis
reddere et in uultu genetrici stare suorum.
iam fixus iugulo culpa te soluerat ensis,
Eurymedon, inter miserae lamenta senectae,
dumque malis turbata parens deceptaque uisis
Quo ruis? huc ferrum
clamat conuerte, Lycorma,
ecce simul iugulum perfoderat ense Lycormas.
sed magno Quinam, Eurymedon, furor iste?
sonabat
cum planctu geminaeque notis decepta figurae
funera mutato reuocabat nomine mater,
donec transacto tremebunda per ubera ferro
tunc etiam ambiguos cecidit super inscia natos. 
Quis diros urbis casus laudandaque monstra
et Fidei poenas ac tristia fata piorum
imperet euoluens lacrimis? uix Punica fletu
cessassent castra ac miserescere nescius hostis.
urbs, habitata diu Fidei caeloque parentem
murorum repetens, ruit inter perfida gentis
 Sidoniae tela atque immania facta suorum,
iniustis neglecta deis: furit ensis et ignis,
quique caret flamma, scelerum est locus. erigit atro
nigrantem fumo rogus alta ad sidera nubem.
ardet in excelso proceri uertice montis
arx intacta prius bellis (hinc Punica castra
litoraque et totam soliti spectare Saguntum),
ardent tecta deum. resplendet imagine flammae
aequor, et in tremulo uibrant incendia ponto. 
Ecce inter medios caedum Tiburna furores
fulgenti dextram mucrone armata mariti
et laeua infelix ardentem lampada quassans
squalentemque erecta comam ac liuentia planctu
pectora nudatis ostendens saeua lacertis
ad tumulum Murri super ipsa cadauera fertur:
qualis, ubi inferni dirum tonat aula parentis,
iraque turbatos exercet regia manes,
Alecto solium ante dei sedemque tremendam
Tartareo est operata Ioui poenasque ministrat.
arma uiri multo nuper defensa cruore
imponit tumulo inlacrimans, manesque precata
acciperent sese, flagrantem lampada subdit.
tunc rapiens letum Tibi ego haec
ait optime coniunx,
ad manes, en, ipsa fero.
sic ense recepto
arma super ruit et flammas inuadit hiatu. 
Semiambusta iacet nullo discrimine passim
 infelix obitus, permixto funere, turba:
ceu, stimulante fame cum uictor ouilia tandem
faucibus inuasit siccis leo, mandit hianti
ore fremens imbelle pecus, patuloque redundat
gutture ructatus large cruor: incubat atris
semesae stragis cumulis, aut murmure anhelo
infrendens laceros inter spatiatur aceruos:
late fusa iacent pecudes custosque Molossus
pastorumque cohors stabulique gregisque magister,
totaque uastatis disiecta mapalia tectis.
inrumpunt uacuam Poeni tot cladibus arcem.
tum demum ad manis perfecto munere Erinys
Iunoni laudata redit magnamque superba
exultat rapiens secum sub Tartara turbam. 
At uos, sidereae, quas nulla aequauerit aetas,
ite, decus terrarum, animae, uenerabile uulgus,
Elysium et castas sedes decorate piorum.
cui uero non aequa dedit uictoria nomen
(audite, o gentes, neu rumpite foedera pacis
nec regnis postferte fidem!) uagus exul in orbe
errabit toto patriis proiectus ab oris,
tergaque uertentem trepidans Carthago uidebit.
saepe Saguntinis somnos exterritus umbris
optabit cecidisse manu, ferroque negato
inuictus quondam Stygias bellator ad undas
deformata feret liuenti membra ueneno."
45,Lucan,phars_9,"At non in Pharia manes iacuere favilla,
Nec cinis exiguus tantam compescuit umbram:
Prosiluit busto, semustaque membra relinquens
Degeneremque rogum, sequitur convexa Tonantis,
Qua niger astriferis connectitur axibus aer,
Quaque patet terras inter lunaeque meatus,
(Semidei manes habitant, quos ignea virtus
Innocuos vita patientes aetheris imi
Fecit) et aeternos animam  collegit in orbes.
Non illuc auro positi, nec ture sepulti
Perveniunt. Illic postquam se lumine vero
Implevit, stellasque vagas miratur, et astra
Fixa polis, vidit quanta sub nocte iaceret
Nostra dies, risitque sui ludibria trunci.
Hinc super Emathiae campos, et signa cruenti
Caesaris, ac sparsas volitavit in aequore classes;
Et scelerum vindex in sancto pectore Bruti
Sedit, et invicti posuit se mente Catonis.
Ille, ubi pendebant casus, dubiumque manebat,
Quem mundi dominum facerent civilia bella,
Oderat et Magnum, quamvis comes isset in arma,
Auspiciis raptus patriae ductuque senatus:
At post Thessalicas clades iam pectore toto
Pompeianus erat. Patriam tutore carentem
Excepit, populi trepidantia membra refovit,
Ignavis manibus proiectos reddidit enses,
Nec regnum cupiens gessit civilia bella,
Nec servire timens. Nil caussa fecit in armis
Ipse sua: totae post Magni funera partes
Libertatis erant: quas ne per litora fusas
Colligeret rapido victoria Caesaris actu,
Corcyrae secreta petit, ac mille carinis
Abstulit Emathiae secum fragmenta ruinae.
Quis ratibus tantis fugientia crederet ire
Agmina? quis pelagus victas arctasse carinas?
Dorida tunc Malean, et apertam Taenaron umbris,
Inde Cythera petit: Boreaque urgente carinas
Creta fugit: Dictaea legit, cedentibus undis,
Litora.  Tunc ausum classi praecludere portus
Impulit ac saevas meritum Phycunta rapinas
Sparsit: et hinc placidis alto delabitur auris
In litus, Palinure, tuum: (neque enim aequore tantum
Ausonio monumenta tenes, portusque quietos
Testatur Libye Phrygio placuisse magistro;)
Cum procul ex alto tendentes vela carinae
Ancipites tenuere animos, sociosne malorum,
An veherent hostes. Praeceps facit omne timendum
Victor, et in nulla non creditur esse carina.
Ast illae puppes luctus planctusque ferebant,
Et mala vel duri lacrimas motura Catonis.
Nam postquam frustra precibus Cornelia nautas
Privignique fugam tenuit, ne forte repulsus
Litoribus Phariis remearet in aequora truncus,
Ostenditque rogum non iusti flamma sepulchri:
Ergo indigna fui, dixit, Fortuna, marito
Accendisse rogum, gelidosque effusa per artus
Incubuisse viro? laceros exurere crines?
Membraque dispersi pelago componere Magni?
Vulneribus cunctis largos infundere fletus?
Ossibus et tepida vestes implere favilla,
Quidquid ab extincto licuisset tollere busto,
In templis sparsura deum?  Sine funeris ullo
Ardet honore rogus: manis hoc   Aegyptia forsan
Obtulit officium grave manibus.  O bene nudi
Crassorum cineres !   Pompeio contigit igni
Inidia maiore deum.  Similisne malorum
Sors mihi semper erit? numquam dare busta licebit
Coniugibus? numquam plenas plangemus ad urnas?
Quid porro tumulis opus est, aut ulla requiris
Instrumenta, dolor ?  Non toto pectore portas
Impia Pompeium? non imis haeret imago
Visceribus?  Quaerat cineres victura superstes.
Nunc tamen hinc longe qui fulget luce maligna
Ignis, adhuc aliquid. Phario de litore surgens,
Ostendit mihi, Magne, tui. Iam flamma resedit,
Pompeiumque ferens vanescit solis ad ortus
Fumus, et invisi tendunt mihi carbasa venti.
Non mihi nunc tellus Pompeio si qua triumphos
Victa dedit, non alta terens Capitolia currus
Gratior: elapsus felix de pectore Magnus;
Hunc volumus, quem Nilus habet, terraeque nocenti
Non haerere queror: crimen commendat arenas.
[Linquere, si qua fides, Pelusia litora nolo.]
Tu pete bellorum casus, et signa per orbem,
Sexte, paterna move: namque haec mandata reliquit
Pompeius vobis in nostra condita cura:
""Me cum fatalis leto damnaverit hora,
Excipite, o nati, bellum civile, nec umquam,
Dum tetris aliquis nostra de stirpe manebit,
Caesaribus regnare vacet.  Vel sceptra, vel urbes
Libertate sua validas impellite fama
Nominis: has vobis partes, haec arma relinquo.
Inveniet classes, quisquis Pompeius in undas
Venerit: et noster nullis non gentibus heres
Bella dabit: tantum indomitos memoresque paterni
Iuris habete animos.  Uni parere decebit,
Si faciet partes pro libertate, Catoni.""
Exsolvi tibi, Magne, fidem; mandata peregi.
Insidiae valuere tuae, deceptaque vixi,
Ne mihi commissas auferrem perfida voces.
Iam nunc te per inane chaos, per Tartara, coniux,
Si sunt ulla, sequar: quam longo tradita leto,
Incertum est: poenas animae vivacis ab ipsa
Ante feram. Potuit cernens tua vulnera, Magne,
Non fugere in mortem: planctu concussa peribit,
Effluet in lacrimas; numquam veniemus ad enses,
Aut laqueos, aut praecipites per inania iactus.
Turpe, mori post te solo non posse dolore.
Sic ubi fata, caput ferali obduxit amictu,
Decrevitque pati tenebras, puppisque cavernis
Delituit: saevumque arcte complexa dolorem
Perfruitur lacrimis, et amat pro coniuge luctum.
Illam non fluctus stridensque rudentibus Eurus
Movit, et exsurgens ad summa pericula clamor:
Votaque sollicitis faciens contraria nautis,
Composita in mortem iacuit, favitque procellis. 
Prima ratem Cypros spumantibus accipit undis:
Inde tenens pelagus, sed iam moderatior, Eurus
In Libycas egit sedes, et castra Catonis.
Tristis, ut in multo mens est praesaga timore,
Adspexit patrios comites e litore Magnus,
Et fratrem: medias praeceps tunc fertur ad undas:
Dic ubi sit, germane, parens: stat summa caputque
Orbis, an occidimus? Romanaque Magnus ad umbras
Abstulit?  Haec fatur: quem contra talia frater:
O felix, quem Sors alias dispersit in oras,
Quique nefas audis: oculos, germane, nocentes
Spectato genitore fero. Non Caesaris armis
Occubuit, dignoque perit auctore ruinae:
Rege sub impuro Nilotica rura tenente,
Hospitii fretus superis et munere tanto
In proavos, cecidit donati victima regni.
Vidi ego magnanimi lacerantes pectora patris:
Nec credens Pharium tantum potuisse tyrannum,
Litore Niliaco socerum iam stare putavi.
Sed me nec sanguis, nec tantum vulnera nostri
Adfecere senis, quantum gestata per urbem
Ora ducis, quae transfixo sublimia pilo
Vidimus: haec, fama est, oculis victoria iniqui
Servari; scelerisque fidem quaesisse tyrannum.
Nam corpus Phariaene canes avidaeque volucres
Distulerint, an furtivus, quem vidimus, ignis
Solverit, ignoro. Quaecumque iniuria fati
Abstulit hos artus, superis haec crimina dono:
Servata de parte queror. Cum talia Magnus
Audisset, non in gemitus lacrimasque dolorem
Effudit; iustaque furens pietate profatur:
Praecipitate rates e sicco litore, nautae;
Classis in adversos erumpat remige ventos:
Ite, duces, mecum: numquam civilibus armis
Tanta fuit merces, inhumatos condere manes,
Sanguine semiviri Magnum satiare tyranni.
Non ego Pellaeas arces, adytisque retectum
Corpus Alexandri pigra Mareotide mergam?
Non mihi pyramidum tumulis evulsus Amasis
Atque alii reges Nilo torrente natabunt?
Omnia dent poenas nudo tibi, Magne, sepulchra:
Evolvam busto iam numen gentibus Isin,
Et sacer in Magni cineres mactabitur Apis,
Et tectum lino spargam per vulgus Osirin,
Suppositisque deis uram caput. Has mihi poenas
Terra dabit: linquam vacuos cultoribus agros,
Nec, Nilus cui crescat, erit: solusque tenebis
Aegyptum   populis, genitor, superisque fugatis.
Dixerat, et classem saevas rapiebat in undas.
Sed Cato laudatam iuvenis compescuit iram.
Interea totis, audito funere Magni,
Litoribus sonuit percussus planctibus aether:
Exemploque carens et nulli cognitus aevo
Luctus erat, mortem populos deflere potentis.
Sed magis, ut visa est, lacrimis exhausta, solutas
In vultus effusa comas, Cornelia puppi
Egrediens, rursus geminato verbere plangunt.
Ut primum in sociae pervenit litora terrae,
Collegit vestes, miserique insignia Magni,
Armaque, et impressas auro, quas gesserat olim,
Exuvias, pictasque togas, velamina summo
Ter conspecta Iovi, funestoque intulit igni.
Ille fuit miserae Magni cinis. Accipit omnis
Exemplum pietas, et toto litore busta
Surgunt, Thessalicis reddentia manibus ignem.
Sic, ubi, depastis submittere gramina campis
Et renovare parans hibernas Apulus herbas,
Igne fovet terras, simul et Garganus et arva
Vulturis et calidi lucent buceta Matini.
Non tamen ad Magni pervenit gratius umbras
Omne quod in superos audet convicia vulgus,
Pompeiumque deis obicit, quam pauca Catonis
Verba, sed a pleno venientia pectore veri.
Civis obit, inquit, multo maioribus impar
Nosse modum iuris, sed in hoc tamen utilis aevo,
Cui non ulla fuit isti reverentia, salva
Libertate potens, et solus plebe parata
Privatus servire sibi, rectorque senatus,
Sed regnantis, erat.  Nil belli iure poposcit:
Quaeque dari voluit, voluit sibi posse negari.
Immodicas possedit opes, sed plura retentis
Intulit: invasit ferrum, sed ponere norat.
Praetulit arma togae: sed pacem armatus amavit.
Iuvit sumta ducem, iuvit dimissa potestas.
Casta domus, luxuque carens, corruptaque numquam
Fortuna domini. Clarum et venerabile nomen
Gentibus, et multum nostrae quod proderat urbi.
Olim vera fides, Sulla Marioque receptis,
Libertatis obit: Pompeio rebus ademto
Nunc et ficta perit. Non iam regnare pudebit:
Nec color imperii, nec frons erit ulla senatus.
O felix, cui summa dies fuit obvia victo,
Et cui quaerendos Pharium scelus obtulit enses!
Forsitan in soceri potuisset vivere regno.
Scire mori, sors prima viris, sed proxima cogi.
Et mihi, si fatis aliena in iura vemimus,
Da talem, Fortuna, Iubam: non deprecor hosti
Servari, dum me servet cervice recisa. 
Vocibus his maior, quam si Romana sonarent
Rostra ducis laudes, generosam venit ad umbram
Mortis honos.   Fremit interea discordia vulgi
Castrorum, bellique piget post funera Magni,
Cum Tarchondimotus linquendi signa Catonis
Sustulit. Hunc rapta fugientem  classe secutus
Litus in extremum, tali Cato voce notavit:
O numquam pacate Ciliae, iterumne rapinas
Vadis in aequoreas? Magnum Fortuna removit:
Iam pelago pirata redis. Tunc respicit omnes
In coetu motuque viros: quorum unus, aperta
Mente fugae, tali compellat voce regentem:
Nos, Cato, da veniam, Pompeii duxit in arma
Non belli civilis amor, partesque favore
Fecimus. Ille iacet, quem paci praetulit orbis,
Caussaque nostra perit: patrios permitte penates,
Desertamque domum, dulcesque revisere natos.
Nam quis erit finis, si nec Pharsalia, pugnas,
Nec Pompeius erit?  Perierunt tempora vitae,
Mars eat in tutum: iustas sibi nostra senectus
Prospiciat flammas. Bellum civile sepulchra
Vix ducibus praestare potest. Non barbara victos
Regna manent: non Armenium mihi saeva minatur,
Aut Scythicum Fortuna iugum: sub iura togati
Civis eo. Quisquis Magno vivente secundus,
Hic mihi primus erit: sacris praestabitur umbris
Summus honor; dominum, quem clades cogit, habebo;
Nullum, Magne, ducem. Te solum in bella secutus,
Post te fata sequar: neque enim sperare secunda
Fas mihi, nec liceat. Fortuna cuncta tenentur
Caesaris: Emathium sparsit victoria ferrum.
Clausa fides miseris, et toto solus in orbe est,
Qui velit ac possit victis praestare salutem.
Pompeio scelus est bellum civile peremto,
Quo fuerat vivente fides.  Si publica iura,
Si semper patriam sequeris, Cato, signa petamus,
Romanus quae consul habet. Sic ille profatus
Insiluit puppi, iuvenum comitante tumultu.
Actum Romanis fuerat de rebus, et omnis
Indiga servitii fervebat litore plebes.
Erupere ducis sacro de pectore voces:
Ergo pari voto gessisti bella, iuventus,
Tu quoque pro dominis, et Pompeiana fuisti,
Non Romana manus?      Quod non in regna laboras,
Quod tibi, non ducibus, vivis morerisque, quod orbem
Adquiris nulli, quod iam tibi vincere tutum est,
Bella fugis, quaerisque iugum cervice vacante,
Et nescis sine rege pati?  Nunc caussa pericli
Digna viris. Vestro potuit Pompeius abuti
Sanguine: nunc patriae iugulos ensesque negatis,
Cum prope libertas?  Unum Fortuna reliquit
Iam tribus e dominis. Pudeat: plus regia Nili
Contulit in leges, et Parthi militis arcus.
Ite, o degeneres, Ptolemaei munus et arma
Spernite. Quis vestras ulla putet esse nocentes
Caede manus?   Credet faciles sibi terga dedisse,
Credet ab Emathiis primos fugisse Philippis.
Vadite securi: meruistis indice vitam
Caesare, non armis, non obsidione subacti.
O famuli turpes, domini post fata prioris
Itis ad heredem.  Cur non maiora mereri,
Quam vitam veniamque, libet?   Rapiatur in undas
Infelix Magni coniux, prolesque Metelli:
Ducite Pompeios: Ptolemaei vincite munus.
Nostra quoque inviso quisquis feret ora tyranno,
Non parva mercede dabit.   Sciet ista iuventus
Cervicis pretio bene se mea signa secutam.
Quin agite, et magna meritum  cum caede parate:
Ignavum scelus est tantum fuga.  Dixit: et omnes
Haud aliter medio revocavit ab aequore puppes,
Quam, simul effetas linquunt examina ceras,
Atque oblita favi non miscent nexibus alas,
Sed sibi quaeque volat, nec iam degustat amarum
Desidiosa thymum: Phrygii sonus increpat aeris,
Adtonitae posuere fugam, studiumque laboris
Floriferi repetunt, et sparsi mellis amorem:
Gaudet in Hyblaeo securus gramine pastor
Divitias servasse casae: sic voce Catonis
Inculcata viris iusti patientia Martis.
Iamque acta belli non doctas ferre quietem
Constituit mentes serieque agitare laborum.
Primum litoreis miles lassatur arenis:
Proximus in muros et moenia Cyrenarum
Est labor: exclusus nulla se vindicat ira:
Poenaque de victis sola est, vicisse, Catoni.
Inde peti placuit Libyci contermina Maris
Regna Iubae; sed iter mediis natura vetabat
Syrtibus: has audax sperat sibi cedere virtus.
Syrtes vel, primam mundo natura figuram
Cum daret, in dubio pelagi terraeque reliquit;
(Nam neque subsedit penitus, quo stagna profundi
Acciperet, nec se defendit ab aequore tellus;
Ambigua sed lege loci iacet invia sedes:
Aequora fracta vadis, abruptaque terra profundo,
Et post multa sonant proiecti litora fluctus.
Sic male deseruit, nullosque exegit in usus
Hanc partem natura sui.) vel plenior alto
Olim Syrtis erat pelago, penitusque natabat:
Sed rapidus Titan, ponto sua lumina pascens,
Aequora subduxit zonae vicina perustae:
Et nunc pontus adhuc Phoebo siccante repugnat.
Mox ubi damnosum radios admoverit aevum,
Tellus Syrtis erit: nam iam brevis unda superne
Innatat, et late periturum deficit aequor. 
Ut primum remis actum mare propulit omne
Classis onus, densis fremuit niger imbribus Auster
In sua regna furens: tentatum classibus aequor
Turbine defendit, longeque a Syrtibus undas
Egit, et illato confregit litore pontum.
Tum quarum recto deprendit carbasa malo
Eripuit nautis; frustraque rudentibus ausis
Vela negare Noto, spatium vicere carinae,
Atque ultra proram tumuit sinus. Omnia si quis
Providus antennae suffixit lintea summae,
Vincitur, et nudis avertitur armamentis.
Sors melior classi, quae fluctibus incidit altis,
Et certo iactata mari. Quaecumque levatae
Arboribus caesis flatum effudere frementem,
Abstulit has ventis liber contraria volvens
Aestus, et obnixum victor detrudit in Austrum.
Has vada destituunt, atque interrupta profundo
Terra ferit puppes: dubioque obnoxia fato
Pars sedet una ratis, pars altera pendet in undis.
Tunc magis impactum brevibus mare, terraque saevit
Obvia consurgens: quamvis elisus ab Austro,
Saepe tamen cumulos fluctus non vincit arenae.
Eminet in tergo pelagi procul omnibus arvis,
Inviolatus aqua, sicci iam pulveris agger;
Stant miseri nautae, terraeque haerente carina
Litora nulla vident. Sic partem intercipit aequor:
Pars ratium maior regimen clavumque secuta est,
Tuta fuga, nautasque loci sortita peritos,
Torpentem Tritonos adit illaesa paludem.
Hanc, ut fama, deus, quem toto litore pontus
Audit ventosa perflantem murmura concha,
Hanc et Pallas amat, patrio quae vertice nata
Terrarum primam Libyen (nam proxima coelo est,
Ut probat ipse calor) tetigit, stagnique quieta
Vultus vidit aqua, posuitque in margine plantas,
Et se dilecta Tritonida dixit ab unda.
Quam iuxta Lethon tacitus praelabitur amnis,
Infernis, ut fama, trahens oblivia venis:
Atque insopiti quondam tutela draconis,
Hesperidum pauper spoliatus frondibus hortus.
Invidus, annoso qui famam derogat aevo,
Qui vates ad vera vocat. Fuit aurea silva,
Divitiisque graves et fulvo germine rami:
Virgineusque chorus nitidi custodia luci,
Et numquam somno damnatus lumina serpens,
Robora complexus rutilo curvata metallo.
Abstulit arboribus pretium, nemorique laborem
Alcides: passusque inopes sine pondere ramos,
Retulit Argolico fulgentia poma tyranno.
His igitur depulsa locis, effectaque classis
Syrtibus, haud ultra Garamantidas attigit undas:
Sed duce Pompeio Libyes melioris in oris
Mansit. At impatiens virtus haerere Catonis
Audet in ignotas agmen committere gentes,
Armorum fidens, et terra cingere Syrtim.
Haec eadem suadebat hiems, quae clauserat aequor;
Et spes imber erat, nimios metuentibus ignes:
Ut neque sole viam, nec duro frigore saevam,
Inde polo Libyes, hinc bruma temperet annus.
Atque ingressurus steriles sic fatur arenas:
O quibus una salus placuit mea castra secutis
Indomita cervice mori, componite mentes
Ad magnum virtutis opus summosque labores.
Vadimus in campos steriles, exustaque mundi,
Qua nimius Titan, et rarae in fontibus undae,
Siccaque letiferis squalent serpentibus arva,
Durum iter. Ad leges patriaeque ruentis amorem
Per mediam Libyen veniant, atque invia tentent,
Si quibus in nullo positum est evadere voto,
Si quibus ire sat est. Neque enim mihi fallere quemquam
Est animus, tectoque metu perducere vulgus.
Hi mihi sint comites, quos ipsa pericula ducent,
Qui, me teste, pati vel quae tristissima, pulchrum
Romanumque putant.    At qui sponsore salutis
Miles eget, capiturque animae dulcedine, vadat
Ad dominum metiore via. Dum primus arenas
Ingrediar, primusque gradus in pulvere ponam,
Me calor aethereus feriat, mihi plena veneno
Occurrat serpens; fatoque pericula vestra
Praetentate meo: sitiat, quicumque bibentem
Viderit: aut umbras nemorum quicumque petentem,
Aestuet: aut equitem peditum praecedere turmas,
Deficiat; si quo fuerit discrimine notum,
Dux an miles eam. Serpens, sitis, ardor, arenae,
Dulcia virtuti: Gaudet patientia duris.
Laetius est, quoties magno sibi constat, honestum.
Sola potest Libye turbam praestare malorum,
Ut deceat fugisse viros. Sic ille paventes
Incendit virtute animos, et amore laborum,
Irreducemque viam deserto limite carpit:
Et, sacrum parvo nomen clausura sepulchro
Invasit Libye securi fata Catonis. 
Tertia pars rerum  Libye, si credere famae
Cuncta velis: at si ventos coelumque sequaris,
Pars erit Europae. Neque enim plus litora Nili,
Quam Scythicus Tanais primis a Gadibus absunt,
Unde Europa fugit Libyen, et litora flexu
Oceano fecere locum: sed maior in unam
Orbis abit Asiam. Nam cum communiter istae
Effundant Zephyrum, Boreae latus illa sinistrum
Contingens, dextrumque Noti, descendit in ortus,
Eurum sola tenens. Libycae quod fertile terrae est,
Vergit in occasus: sed et haec non fontibus ullis
Solvitur: Arctoos raris Aquilonibus imbres
Accipit, et nostris reficit sua rura serenis.
In nullas vitiatur opes; non aere neque auro
Excoquitur, nullo glebarum  crimine, pura,
Et penitus terra est. Tantum Maurusia genti
Robora divitiae, quarum non noverat usum,
Sed citri contenta comis vivebat, et umbris.
In nemus ignotum nostrae venere secures,
Extremoque epulas mensasque petivimus orbe.
At quaecumque vagam Syrtim complectitur ora
Sub nimio porrecta die, vicina perusti
Aetheris, exurit messes, et pulvere Bacchum
Enecat, et nulls putris radice tenetur.
Temperies vitalis abest, et nulla sub illa
Cura Iovis terra est: Natura deside torpet
Orbis, et immotis annum non sentit arenis.
Hoc tam segne solum raras tamen exserit herbas,
Quas Nasamon gens dura legit, qui proxima ponto
Nudus rura tenet; quem mundi barbara damnis
Syrtis alit. Nam litoreis populator arenis
Imminet, et, nulla portus tangente carina,
Novit epes. Sic cum toto commercia mundo
Naufragiis Nasamones habent. Hac ire Catonem
Dura iubet virtus. Illic secura iuventus
Ventorum, nullasque timens tellure procellas,
Aequoreos est passa metus. Nam litore sicco,
Quam pelago, Syrtis violentius accipit Austrum.
Et terrae magis ille nocens. Non montibus illum
Adversis frangit Libye, scopulisque repulsum
Dissipat, et liquidas e turbine solvit in auras:
Nec ruit in silvas, annosaque robora torquens
Lassatur: patet omne solum, liberque meatu
Aeoliam rabiem totis exercet habenis:
Et non imbriferam contorto pulvere nubem
In flexum  violentus agit: pars plurima terrae
Tollitur, et numquam resoluto vertice pendet.
Regna videt pauper Nasamon errantia vento,
Discussasque domos: volitantque a culmine raptae
Detecto Garamante casae. Non altius ignis
Rapta vehit: quantumque licet consurgere fumo,
Et violare diem, tantum tenet aera pulvis.
Tum quoque Romanum solito violentius agmen
Adgreditur, nullusque potest consistere miles,
Instabilis, raptis etiam, quas calcat, arenis.
Concuteret terras, orbemque a sede moveret,
Si solida Libye compage et pondere duro
Clauderet exesis Austrum scopulosa cavernis:
Sed quia mobilibus facilis turbatur arenis,
Nusquam luctando stabilis manet: imaque tellus
Stat, quia summa fugit. Galeas et scuta virorum
Pilaque contorsit violento spiritus actu,
Intentusque tulit magni per inania coeli.
Illud in externa forsan longeque remota
Prodigium tellure fuit: delapsaque coelo
Arma timent gentes, hominumque erepta lacertis
A superis demissa putant. Sic illa profecto
Sacrifico cecidere Numae, quae lecta iuventus
Patricia cervice movet: spoliaverat Auster
Aut Boreas populos ancilia nostra ferentes.
Sic orbem torquente Noto Romana iuventus
Procubuit, metuensque rapi, constrinxit amictus,
Inseruitque manus terrae: nec pondere solo,
Sed nisu iacuit, vix sic immobilis Austro:
Qui super ingentes cumulos involvit arenae,
Atque operit tellure viros. Vix tollere miles
Membra valet, multo congestu pulveris haereus.
Adligat et stantes adfusae magnus arenae
Agger, et immoti terra surgente tenentur.
Saxa tulit penitus discussis proruta muris.
Effuditque procul, miranda sorte malorum:
Qui nullas videre domos, videre ruinas.
Iamque iter omne latet: nec sunt discrimina terrae
Ulla, nisi aetheriae medio velut aequore flammae.
Sideribus novere vias: nec sidera nota
Ostendit Libycae finitor circulus orae,
Multaque devexo terrarum margine celat.
Utque calor solvit, quem torserat aera ventus
Incensusque dies, manant sudoribus artus,
Arent ora siti: conspecta est parva maligna
Unda procul vena: quam vix e pulvere miles
Corripiens, patulum galeae confudit in orbem,
Porrexitque duci. Squalebant pulvere fauces
Cunctorum: minimumque tenens dux ipse liquoris
Invidiosus erat. Mene, inquit, degener unum
Miles in hac turba vacuum virtute putasti?
Usque adeo mollis primisque caloribus impar
Sum visus?   Quanto poena tu dignior ista es,
Qui, populo sitiente, bibas!  Sic concitus ira
Excussit galeam, suffecitque omnibus unda. 
Ventum erat ad templum, Libycis quod gentibus unum
Inculti Garamantes habent. Stat sortifer istic
Iupiter, ut memorant, sed non aut fulmina vibrans,
Aut similis nostro, sed tortis cornibus Ammon.
Non illic Libycae posuerunt ditia gentes
Templa, nec Eois splendent donaria gemmis.
Quamvis Aethiopum populis Arabumque beatis
Gentibus atque Indis unus sit Iupiter Ammon,
Pauper adhuc deus est, nullis violata per aevum
Divitiis delubra tenens: morumque priorum
Numen, Romano templum defendit ab auro.
Esse locis superos, testatur silva, per omnem
Sola virens Libyen. Nam quidquid pulvere sicco
Separat ardentem tepida Berenicida Lepti,
Ignorat frondes: solus nemus extulit Ammon.
Silvaram fons caussa loco, qui putria terrae
Adligat, et domitas unda connectit arenas.
Sic quoque nil obstat Phoebo, cum cardine summo
Stat librata dies: truncum vix protegit arbor:
Tam brevis in medium radiis compellitur umbra.
Deprensum est, hunc esse locum, qua circulum alti
Solstitii medium signorum percutit orbem.
Non obliqua meant, nec Tauro Scorpius exit
Rectior, aut Aries donat sua tempora Librae,
Aut Astraea iubet lentos descendere Pisces.
Par Geminis Chiron, et idem quod Carcinos ardens
Humidus Aegoceros: nec plus Leo tollitur Urna.
At tibi, quaecumque es Libyco gens igne diremta,
In Noton umbra cadit, quae nobis exit in Arcton:
Et segnis Cynosura subit: tu sicca profundo
Mergi plaustra putas, nullumque in vertice summo
Sidus habes immune mari; procul axis uterque est,
Et fuga signorum medio rapit omnia caelo.
Stabant ante fores populi, quos miserat Eos,
Cornigerique Iovis monitu nova fata petebant:
Sed Latio cessere duci: comitesque Catonem
Orant, exploret Libycum memorata per orbem
Numina, de fama tam longi iudicet aevi.
Maximus hortator scrutandi voce deorum
Eventus Labienus erat. Sors obtulit, inquit,
Et Fortuna viae tam magni numinis ora
Consiliumque dei: tanto duce possumus uti
Per Syrtes, bellique datos cognoscere casus.
Nam cui crediderim superos arcana daturos
Dicturosque magis, quam sancto vera Catoni?
Certe vita tibi semper directa supernas
Ad leges, sequerisque deum. Datur, ecce, loquendi
Cum Iove libertas: inquire in fata nefandi
Caesaris, et patriae venturos excute mores:
Iure suo populis uti legumque licebit,
An bellum civile perit.  Tua pectora sacra
Voce reple: durae semper virtutis amator,
Quaere quid est virtus, et posce exemplar honesti.
Ille, deo plenus, tacita quem mente gerebat,
Effudit dignas adytis e pectore voces:
Quid quaeri, Labiene, iubes? an liber in armis
Occubuisse velim potius, quam regna videre?
An sit vita nihil, et longa? an differat aetas?
An noceat vis ulla bono? Fortunaque perdat
Opposita virtute minas? laudandaque velle
Sit satis, et numquam successu crescat honestum?
Scimus, et haec nobis non altius inseret Ammon.
Haeremus cuncti superis, temploque tacente,
Nil agimus nisi sponte dei: nec vocibus ullis
Numen eget: dixitque semel nascentibus auctor
Quidquid scire licet: steriles nec legit arenas,
Ut caneret paucis, mersitque hoc pulvere verum:
Estque dei sedes, ubi terra, et pontus, et aer,
Et coelum, et virtus. Superos quid quaerimus ultra?
Iuppiter est, quodcumque vides, quodcumque moveris.
Sortilegis egeant dubii, semperque futuris
Casibus ancipites: me non oracula certum,
Sed mors certa facit. Pavido fortique cadendum est:
Hoc satis est dixisse Iovem.  Sic ille profatur:
Servataque fide templi, discedit ab aris,
Non exploratum populis Ammona relinquens.
Ipse manu sua pila gerens, praecedit anheli
Militis ora pedes: monstrat tolerare labores,
Non iubet: et nulla vehitur cervice supinus,
Carpentoque sedens. Somni parcissimus ipse est,
Ultimus haustor aquae. Cum tandem fonte reperto
Indiga conatur laticis potare iuventus,
Stat, dum lixa bibat. Si veris magna paratur
Fama bonis, et si successu nuda remoto
Inspicitur virtus, quidquid laudamus in ullo
Maiorum, Fortuna fuit. Quis Marte secundo,
Quis tantum meruit populorum sanguine nomen?
Hunc ego per Syrtes Libyaeque extrema triumphum
Ducere maluerim, quam ter Capitolia curru
Scandere Pompeii, quam frangere colla Iugurthae.
Ecce parens verus patriae, dignissimus aris,
Roma, tuis; per quem numquam iurare pudebit,
Et quem, si steteris umquam cervice soluta,
Tunc olim factura deum. Iam spissior ignis,
Et plaga, quam nullam superi mortalibus ultra
A medio fecere die, calcatur, et unda
Rarior: inventus mediis fons unus arenis
Largus aquae, sed quem serpentum  turba tenebat
Vix capiente loco. Stabant in margine siccae
Aspides, in mediis sitiebant Dipsades undi.
Ductor, ut adspexit perituros fonte relicto,
Adloquitur: Vana specie conterrite leti,
Ne dubita, miles, tutos haurire liquores:
Noxia serpentum est admito sanguine pestis:
Morsu   virus habent, et fatum dente minantur:
Pocula morte carent. Dixit, dubiumque venenum
Hausit: et in tota Libyae fons unus arena
Ille fuit, de quo primus sibi posceret undam. 
Cur Libycus tantis exundet pestibus aer
Fertilis in mortes, aut quid secreta nocenti
Miscuerit natura solo, non cura laborque
Noster scire valet: nisi quod vulgata per orbem
Fabula pro vera decepit saecula caussa.
Finibus extremis Libyes, ubi fervida tellus
Accipit Oceanum demisso sole calentem,
Squalebant late Phorcynidos arva Medusae,
Non nemorum protecta coma, non mollia sulco,
Sed dominas vultu conspectis aspera saxis,
Hoc primum natura nocens in corpore saevas
Eduxit pestes: illis e faucibus angues
Stridula fuderunt vibratis sibila linguis,
Femineae qui more comae per terga soluti,
Ipsa flagellabant gaudentis colla Medusae.
Surgunt adverse subrectae fronte colubrae,
Vipereumque fluit depexo crine venenum.
Hoc habet infelix, cunctis impune, Medusa,
Quod spectare licet  Nam rictus oraque monstri
Quis timuit? quem, qui recto se lumine vidit,
Passa Medusa mori est.  Rapuit dubitantia fata,
Praevenitque metus: anima periere retenta
Membra, nec emissae riguere sub ossibus umbrae.
Eumenidum crines solos movere furores:
Cerberus Orpheo lenivit sibila cantu:
Amphitryoniades vidit, cum vinceret, Hydram;
Hoc monstrum timuit genitor, numenque secundum
Phorcus aquis, Cetoque parens, ipsaeque sorores
Gorgones: hoc potuit coelo pelagoque minari
Torporem insolitum, mundoque abducere terram.
E coelo volucres subito cum pondere lapsae:
In scopulis haesere ferae: vicina colentes
Aethiopum totae riguerunt marmore gentes.
Nullum animal visus patiens, ipsique retrorsum
Effusi faciem vitabant Gorgonis angues.
Illa sub Hesperiis stantem Titana columnis
In cautes Atlanta dedit: coeloque timente
Olim Phlegraeo stantes serpente gigantes,
Erexit montes, bellumque immane deorum
Pallados in medio confecit pectore Gorgon.
Quo postquam partu Danaes et divite nimbo
Ortum Parrhasiae vexerunt Persea pennae
Arcados auctoris citharae liquidaeque palaestrae,
Et subitus praepes Cyllenida sustulit harpen,
Harpen alterius monstri iam caede rubentem,
[A Iove dilectae fuso custode iuvencae:]
Auxilium volucri Pallas tulit innuba fratri,
Pacta caput monstri: terraeque in fine Libyssae
Persea Phoebeos converti iussit ad ortus,
Gorgonis averso sulcantem regna volatu:
Et clypeum laevae fulvo dedit aere nitentem,
In quo saxificam iussit spectare Medusam.
Quam sopor, aeternam tracturus morte quietem,
Obruit haud totam. Vigilat pars magna comarum,
Defenduntque caput praetenti crinibus hydri:
Pars iacet in medios vultus oculique tenebras.
Ipsa regit trepidum Pallas, dextraque tremente
Perseos aversi Cyllenida dirigit harpen,
Lata colubriferi rumpens confinia colli.
Quos habuit vultus hamati vulnere ferri
Caesa caput Gorgon! quanto spirasse veneno
Ora rear! quantumque oculos effundere mortis!
Nec Pallas spectare potest: vultusque gelassent
Perseos aversi, si non Tritonia densos
Sparsisset crines, texissetque ora colubri.
Aliger in coelum sic rapta Gorgone fugit.
Ille quidem pensabat iter, propiusque secabat
Aethera, si medias Europae scinderet urbes;
Pallas frugiferas iussit non laedere terras,
Et parci populis. Quis enim non praepete tanto
Aethera respiceret? Zephyro convertitur ales,
Itque super Libyen, quae, nullo consita cultu,
Sideribus Phoeboque vacat: premit orbita solis,
Exuritque solum; nec terra celsior ulla
Nox cadit in coelum, lunaeque meatibus obstat,
Si flexus oblita vagi per recta cucurrit
Signa, nec in Borean aut in Noton effugit umbram.
Illa tamen sterilis tellus, fecundaque nulli
Arva bono, virus stillantis tabe Medusae
Concipiunt, dirosque fero de sanguine rores,
Quos calor adiuvit, putrique incoxit arenae.
Hic, quae prima caput movit de pulvere tabes,
Aspida somniferam tumida cervice levavit.
Plenior huic sanguis et crassi gutta veneni
Decidit: in nulla plus est serpente coactum.
Ipsa caloris egens gelidum non transit in orbem
Sponte sua, Niloque tenus metitur arenas.
Sed quis erit nobis lucri pudor? inde petuntur
Huc Libycae mortes, et fecimus Aspida mercem.
At non stare suum miseris passura cruorem,
Squamiferos ingens Haemorrhois explicat orbes:
Natus et, ambiguae coleret qui Syrtidos arva,
Chersydros, tractique via fumante Chelydri:
Et semper recto lapsurus limite Cenchris:
Pluribus ille notis variatam pingitur alvum,
Quam parvis tinctus maculis Thebanus Ophites.
Concolor exustis atque indiscretus arenis
Ammodytes: spinaque vagi torquente Cerastae:
Et Scytale, sparsis etiam nunc sola pruinis
Exuvias positura suas: et torrida Dipsas:
Et gravis in geminum vergens caput Amphisbaena:
Et Natrix violator aquae, Iaculique volucres,
Et contentus iter cauda sulcare Pareas:
Oraque distendens avidus spumantia Prester:
Ossaque dissolvens cum corpore tabificus Seps.
Sibilaque effundens cunctas terrentia pestes,
Ante venena nocens, late sibi submovet omne
Vulgus, et in vacua regnat Basiliscus arena.
Vos quoque, qui cunctis innoxia numina terris
Serpitis, aurato nitidi fulgore dracones,
Pestiferos ardens facit Africa. Ducitis altum
Aera cum pennis, armentaque tota secuti
Rumpitis ingentes amplexi verbere tauros:
Nec tutus spatio est elephas: datis omnia leto:
Nec vobis opus est ad noxia fata veneno. 
Has inter pestes duro Cato milite siccum
Emetitur iter, tot tristia fata suorum
Insolitasque videns parvo cum vulnere mortes.
Signiferum iuvenem Tyrrheni sanguinis Aulum
Torta caput retro Dipsas calcata momordit.
Frons dolor aut sensus dentis fuit: ipsaque leti
Frons caret invidia, nec quidquam plaga minatur.
Ecce subit virus tacitum, carpitque medullas
Ignis edax, calidaque incendit viscera tabe.
Ebibit humorem  circum vitalia fusum
Pestis, et in sicco linguam torrere palato
Coepit; defessos iret qui sudor in artus
Non fuit, atque oculos lacrimarum vena refugit.
Non decus imperii, non moesti iura Catonis
Ardentem tenuere virum, quin spargere signa
Auderet, totisque furens exquireret agris,
Quas poscebat aquas sitiens in corde venenum.
Ille vel in Tanain missus Rhodanumque Padumque
Arderet, Nilumque bibens per rura vagantem.
Accessit morti Libye, fatisque minorem
Famam Dipsas habet, terris adiuta perustis.
Scrutatur venas penitus squalentis arenae:
Nunc redit ad Syrtes, et fluctus accipit ore
Aequoreusque placet, sed non sibi sufficit, humor.
Nec sentit fatique genus mortemque veneni,
Sed putat esse sitim, ferroque aperite tumentes
Sustinuit venas, atque os implere cruore.
Iussit signa rapi propere Cato: discere nulli
Permissum est, hoc posse sitim. Sed tristior illa
Mors erat ante oculos: miserique in crure Sabelli
Seps stetit exiguus, quem flexo dente tenacem
Avulsitque manu, piloque adfixit arenis:
Parva modo serpens; sed qua non ulla cruentae
Tantum mortis habet. Nam plagae proxima circum
Fugit rapta cutis, pallentiaque ossa retexit.
Iamque sinu laxo nudum est sine corpore vulnus;
Membra natant sanie: surae fluxere: sine ullo
Tegmine poples erat: femorum quoque musculus omni
Liquitur, et nigra distillant inguina tabe.
Dissiluit stringens uterum membrana, fluuntque
Viscera: nec, quantum toto de corpore debet,
Effluit in terras: saevum sed membra venenum
Decoquit; in minimum mox contrahit omnia virus
Vincula nervorum, et laterum contexta, cavumque
Pectus, et abstrusum fibris vitalibus, omne
Quidquid homo est, aperit pestis. Natura profana
Morte patet: manant humeri fortesque lacerti:
Colla caputque fluunt. Calido non ocius Austro
Nix resoluta cadit, nec solem cera sequetur.
Parva loquor, corpus sanie stillasse perustum:
Hoc et flamma potet. Sed quis rogus abstulit ossa
Haec quoque discedunt, putresque secuta medullas
Nulla manere sinunt rapidi vestigia fati.
Cyniphias inter pestes tibi palma nocendi est;
Eripiunt omnes animam, tu sola cadaver.
Ecce subit fades leto diversa fluenti
Nasidium Marsi cultorem torridus agri
Percussit Prester. Illi rubor igneus ora
Succendit, tenditque cutem, pereunte figura,
Miscens cuncta tumor, toto iam corpore maior:
Humanumque egressa modum, super omnia membra
Efflatur sanies: late pollente veneno,
Ipse latet penitus congesto corpore mersus:
Nec lorica tenet distenti corporis auctum.
Spumeus accenso non sic exundat aheno
Undarum cumulis: nec tantos carbasa Coro
Curvavere sinus. Tumidos iam non capit artus
Informis globus, et confuso pondere truncus.
Intactum, volucrum rostris epulasque daturum
Haud impune feris, non ausi tradere busto,
Nondum stante modo, crescens fugere cadaver.
Sed maiora parant Libycae spectacula pestes.
Impressit dentes Haemorrhois aspera Tullo
Magnanimo iuveni, miratorique Catonis.
Utque solet pariter totis se effundere signis
Corycii pressura croci: sic omnia membra
Emisere simul rutilum pro sanguine virus.
Sanguis erant lacrimae: quaecumque foramina novit
Humor, ab his largus manat cruor: ore redundant,
Et patulae nares: sudor rubet: omnia plenis
Membra fluunt venis: totum est pro vulnere corpus,
At tibi, Leve miser, fixus praecordia pressit
Nilaca serpente cruor: nulloque dolore
Testatus morsus, subita caligine mortem
Accipis, et Stygias somno descendis ad umbras.
Non tam veloci corrumpunt pocula leto,
Stipite quae diro [virgas mentita Sabinas
Toxica fatilegi] carpunt matura Sabaei.
Ecce procul saevus sterilis se robore trunci
Torsit et immisit (iaculum vocat Africa) serpens:
Perque caput Paulli transactaque tempora fugit.
Nil ibi virus agit: rapuit cum vulnere fatum.
Deprensum est, quae funda rotat, quam lenta volarent.
Quam segnis Scythicae strideret arundinis aer.
Quid prodest miseri Basiliscus cuspide Murri
Transactuas? Velox currit per tela venenum,
Invaditque manum: quam protinus ille retecto
Ense ferit, totoque simul demittit ab armo;
Exemplarque sui spectans miserabile leti
Stat tutus, pereunte manu. Quis fata putaret
Scorpion aut vires maturae mortis habere.
Ille minax nodis, et recto verbere saevus,
Teste tulit coelo victi decus Orionis.
Quis calcare tuas metuat, Solpuga, latebras?
Et tibi dant Stygiae ius in sua fila sorores. 
Sic nec clara dies nec nox dabat atra quietem
Suspecta est miseris in qua tellure iacebant.
Nam neque congestae struxere cubilia frondes
Nec culmis crevere tori: sed corpora fatis
Expositi volvuntur  humo, calidoque vapore
Adliciunt gelidas nocturno frigore pestes:
Innocuosque diu rictus torpente veneno
Inter membra fovent.  Nec, quae mensura viarum,
Quisve modus, norant, coelo duce. Saepe querentes,
Reddite, di, clamant, miseris, quae fugimus, arma:
Reddite Thessaliam.  Patimur cur segnia fata
In gladios iurata manus?    Pro Caesare pugnant
Dipsades, et peragunt civilia bella cerastae.
Ire libet, qua zona rubens atque axis inustus
Solis equis: iuvat aetheriis adscribere caussis,
Quod peream, coeloque mori. Nil, Africa, de te,
Nec de te, natura, queror: tot monstra ferentem,
Gentibus ablatum, dederas serpentibus orbem:
Impatienseque solum Cereris, cultore negato,
Damnasti, atque homines voluisti deesse venenis.
In loca serpentum nos venimus: accipe poenas,
Tu, quisquis superum, commercia nostra perosus,
Hinc torrente plaga, dubiis hinc Syrtibus orbem
Abrumpens, medio posuisti limite mortes.
Per secreta tui bellum civile recessus
Vadit; et arcani miles tibi conscius orbis
Claustra petit mundi. Forsan maiora supersunt
Ingressis. Coeunt ignes stridentibus undis,
Et premitur natura poli. Sed longius ista
Nulla iacet tellus, quam fama cognita nobis
Tristia regna Iubae.   Quaeremus forsitan istas
Serpentum terras;    habet et solatia coelum:
Vivit adhuc aliquid. Patriae non arva requiro,
Europamque, alios soles, Asiamque, videntem:
Qua te parte poli, qua te tellure reliqui,
Africa?  Cyrenis etiam nunc bruma rigebat.
Exiguane via legem convertimus anni?
Imus in adversos axes: evolvimur orbe:
Terga damus ferienda Noto. Nunc forsitan ipsa est
Sub pedibus iam Roma meis. Solatia fati
Haec petimus: veniant hostes, Caesarque sequatur,
Qua fugimus.  Sic dura suos patienia questus
Exonerat: cogit tantos tolerare labores
Summa ducis virtus, qui nuda fusus arena
Excubat, atque omni Fortunam provocat hora.
Omnibus unus adest fatis; quocumque vocatur,
Advolat, atque ingens meritum maiusque salute
Contulit, in letum vires: puduitque gementem
Illo teste mori. Quod ius habuisset in ipsum
Ulla lues?  Casus alieno pectore vincit
Spectatorque docet, magnos nil posse dolores.
Vix miseris serum tanto lassata periclo
Auxilium Fortuna dedit. Gens unica terras
Incolit a saevo serpentum innoxia morsu,
Marmaridae Psyili: par lingua potentibus herbis:
Ipse cruor tutus, nullumque admittere virus,
Vel cantu cessante, potest. Natura locorum
Iussit, ut immunes mixti serpentibus essent
Profuit in mediis sedem posuisse venenis
Pax illis cum morte data est. Fiducia tanta est
Sanguinis: in terras parvus cum decidit infans,
Ne qua sit externae Veneris  mixtura timentes,
Letifera dubios explorant aspide partus.
Utque Iovis volucer, calido cum protulit ovo
Implumes natos, solis convertit ad ortus:
Qui potuere pati radios, et lumine recto
Sustinuere diem coeli, servantur in usus;
Qui Phoebo cessere, iacent: sic pignora gentis
Psyllus habet, si quis tactos non horruit angues,
Si quis donatis lusit serpentibus infans.
Nec solum gens illa sua contenta salute:
Excubat hospitibus, contraque nocentia monstra
Psyllus adest populis. Qui, tunc Romana secutus
Signa, simul iussit statui tentoria ductor,
Primum, quas valli spatium comprendit, arenas
Expurgat cantu, verbisque fugantibus angues.
Ultima castrorum medicatus circuit ignis.
Hic ebulum stridet, peregrinaque galbana sudant,
Et tamarix non laeta comis, Eoaque costus,
Et panacea potens, et Thessala centaurea:
Peucedanumque sonat flammis, Erycinaque thapsos;
Et larices fumoque gravem serpentibus urunt
Abrotanum, et longe nascentis cornua cervi.
Sic nox tuta viris.  At si quis peste diurna
Fata trahit, tunc sunt magicae miracula gentis,
Psyllorumque ingens et rapti pugna veneni.
Nam primum tacta designat membra saliva,
Quae cohibet virus, retinetque in vulnere pestem.
Plurima tum volvit spumanti carmina lingua
Murmure continuo, nec dant suspiria cursus
Vulneris, aut minimum patiuntur fata tacere.
Saepe quidem pestis nigris inserta medullis
Excantata fugit: sed si quod tardius audit
Virus, et elicitum iussumque exire repugnat,
tunc superincumbens pallentia vulnera lambit,
Ore venena trahens, et siccat dentibus artus,
Extractamque tenens gelido de corpore mortem
Exspuit: et cuius morsus superaverit anguis,
Iam promtum Psyllis vel gustu nosse veneni. 
Hoc igitur melior tandem Romana iuventus
Auxilio, late squalentibus errat in arvis.
Bis positis Phoebe flammis, bis luce recepta
Vidit arenivagum surgens fugiensque Catonem.
Iamque illis magis atque magis durescere pulvis
Coepit, et in terram Libye spissata reverti.
Iamque procul rarae nemorum se tollere frondes:
Surgere congesto non culta mapalia culmo.
Quanta dedit miseris melioris gaudia terrae,
Cum primum saevos contra videre leones!
Proxima Leptis erat, cuius statione quietam
Exegere hiemem, nimbis flammisque carentem.
Caesar ut Emathia satiatus clade recessit,
Caetera curarum proiecit pondera, soli
Intentus genero: cuius vestigia frustra
Terris sparsa legens, fama duce tendit in undas,
Threiciasque legit fauces, et amore notatum
Aequor, et Heroas lacrimoso litore turres,
Qua pelago nomen Nepheleias abstulit Helle.
Non Asiam brevioris aquae disterminat usquam
Fluctus ab Europa, quamvis Byzantion arcto
Pontus et ostriferam dirimat Chalcedona cursu,
Euxinumque ferens parvo ruat ore Propontis.
Sigeasque petit famae mirator arenas,
Et Simoentis aquas, et Graio nobile busto
Rhoetion, et multum debentes vatibus umbras.
Circuit exustae nomen memorabile Troiae,
Magnaque Phoebei quaerit vestigia muri.
Iam silvae steriles et putres robore trunci
Assaraci pressere domos, et templa deorum
Iam lassa radice tenent: ac tota teguntur
Pergama dumetis: etiam periere ruinae.
Adspicit Hesiones scopulos, silvasque latentes,
Anchisae thalamos; quo iudex sederit antro:
Unde puer raptus coelo: quo vertice Nais
Luserit Oenone: nullum est sine nomine saxum.
Insicus in sicco serpentem pulvere rivum
Transierat, qui Xanthus erat. Securus in alto
Gramine ponebat gressus; Phryx incola manes
Hectoreos calcare vetat.  Discussa iacebant
Saxa, nec ullius faciem servantia sacri;
Herceas, monstrator ait, non respicis aras?
O sacer et magnus vatum labor, omnia fato
Eripis, et populis donas mortalibus aevum.
Invidia sacrae, Caesar, ne tangere famae:
Nam, si quid Latiis fas est promittere Musis,
Quantum Smyrnaei durabunt vatis honore,
Venturi me teque legent: Pharsalia nostra
Vivet, et a nullo tenebris damnabimur aevo.
Ut ducis implevit visus veneranda vetustas,
Erexit subitas congestu cespitis aras,
Votaque thuricremos non irrita fudit in ignes.
Di cinerum, Phrygias colitis quicumque ruinas,
Aeneaeque mei, quos nunc Lavinia sedes
Servat et Alba, lares, et quorum lucet in aris
Ignis adhuc Phrygius, nullique adspecta virorum
Pallas, in abstruso pignus memorabile templo,
Gentis Iuleae vestris clarissimus aris
Dat pia tura nepos, et vos in sede priori
Rite vocat: date felices in cetera cursus.
Restituam populos: grata vice moenia reddent
Ausonidae Phrygibus, Romanaque Pergama surgent.
Sic fatus, repetit classes, et tota secundis
Vela dedit Coris; avidusque urgente procella
Iliacas pensare moras, Asiamque potentem
Praevehitur, pelagoque Rhodon spumante reliquit.
Septima nox, Zephyro numquam laxante rudentes,
Ostendit Phariis Aegyptia litora flammis.
Sed prius orta dies nocturnam lampada texit,
Quam tutas intraret aquas. Ibi plena tumultu
Litora, et incerto turbatas murmure voces
Accipit: ac, dubiis veritus se credere regnis,
Abstinuit tellure rates. Sed dira satelles
Regis dona ferens, medium provectus in aequor,
Colla gerit Magni, Phario velamine tecta,
Ac prius infanda commendat crimina voce:
Terrarum domitor, Romanae maxime gentis,
Et, quod adhuc nescis, genero secure perempto;
Rex   tibi Pellaeus terrae pelagique labores
Donat et , Emathiis quod solum defuit armis,
Exhibet: absenti bellum civile peractum est.
Thessalicas Magnus quarens reparare ruinas,
Ense iacet nostro: tanto te pignore, Caesar,
Emimus: hoc tecum percussum est sanguine foedus.
Accipe regna Phari, nullo quaesita cruore:
Accipe Niliaci ius gurgitis: accipe, quidquid
Pro Magni cervice dares; dignumque clientem
Castris crede tuis, cui tantum fata licere
In generum voluere tuum. Nec vile putaris
Hoc meritum, nobis facili quod caede peractum   est.
Hospes avitus erat: depulso sceptra parenti
Reddiderat. Quid plura feram? tu nomina tanto
Invenies operi, vel famam consule mundi.
Si scelus est, plus te nobis debere fateris,
Quod scelus hoc non ipse facis. Sic fatus, opertum
Detexit tenuitque caput. Iam languida morte
Effigies habitum noti mutaverat oris.
Non primo Caesar damnavit munera vis,
Avertitque oculos: vultus, dum crederet, haesit.
Utque fidem vidit sceleris, tutumque putavit
Iam bonus esse socer; lacrimas non sponte cadentes
Effudit, gemitusque expressit pectore laeto,
Non aliter manifesta putans abscondere mentis
Gaudia, quam lacrimis: meritumque immane tyranni
Destruit, et generi mavult lugere revulsum,
Quam debere, caput. Qui duro membra senatus
Calcarat vultu, qui sicco lumine campos
Viderat Emathios, uni tibi, Magne, negare
Non audet gemitus.  O sors durissima fati!
Hunccine tu, Caesar, scelerato Marte petisti,
Qui tibi flendus erat?  Non mixti foedera tangunt
Te generis, nec nata iubet moerere neposque?
Credis apud populos Pompeii nomen amantes
Hoc castris prodesse tuis?  Fortasse tyranni
Tangeris invidia, captique in viscera Magni
Hoc aliis licuisse doles, quererisque perisse
Vindictam belli, raptumque e iure superbi
Victoris generum. Quisquis te flere coegit
Impetus, a vera longe pietate recessit.
Scilicet hoc animo terras atque aequora lustras,
Necubi suppressus pereat gener?  O bene rapta
Arbitrio mors ista tuo! Quam magna remisit
Crimina Romano tristis Fortuna pudori,
Quod te non passa est misereri, perfide, Magni
Viventis! Nec non his fallere vocibus audet,
Adquiritque fidem simulati fronte doloris:
Aufer ab adspectu nostro funesta, satelles,
Regis dona tui: peius de Caesare vestrum,
Quam de Pompeio, meruit scelus.   Unica belli
Praemia civilis, victis donare salutem,
Perdidimus. Quodsi Phario germana tyranno
Non invisa foret, potuissem reddere regi,
Quod meruit, fratrique tuum pro munere tali
Misissem, Cleopatra, caput. Secreta quid arma
Movit, et inseruit nostro sua tela labori?
Ergo in Thessalicis Pellaeo fecimus arvis
Ius gladio? vestris quaesita licentia regnis?
Non tuleram Magnum mecum Romana regentem:
Te, Ptolemaee, feram?   Frustra civilibus armis
Miscuimus gentes, si qua est hoc orbe potestas
Altera, quam Caesar: si tellus ulla duorum est.
Vertissem Latias a vestro litore proras:
Famae cura vetat, ne non damnasse    ruentam,
Sed videar timuisse, Pharon. Nec fallere vos me
Credite victorem. Nobis quoque tale paratum
Litoris hospitium.  Ne sic mea colla gerantur,
Thessaliae Fortuna facit. Maiore profecto,
Quam metui poterat, discrimine gessimus arma;
Exsilium  generique minas Romamque timebam:
Poena fugae Ptolemaeus erat. Sed parcimus annis,
Donamusque nefas. Sciat hac pro caede tyrannus
Nil venia plus posse dari.  Vos condite busto
Tanti colla ducis: sed non, ut crimina solum
Vestra tegat tellus; iusto date thura sepulchro
Et placate caput, cineresque in litore fusos
Colligite, atque unam sparsis date manibus urnam.
Sentiat adventum soceri, vocesque querentis
Audiat umbra pias. Dum nobis omnia praefert,
Dum vitam Phario mavult debere clienti,
Laeta dies rapta est populis: concordia mundo
Nostra perit. Caruere deis mea vota secundis,
Ut te complexus, positis felicibus armis,
Adfectus abs te veteres vitamque rogarem,
Magne, tuam: dignaque satis mercede laborum
Contentus, par esse tibi, tunc pace fideli
Fecissem, ut victus posses ignoscere divis
Fecisses, ut Roma mihi. Nec, talia fatus,
Invenit fletus comitem, nec turba querenti
Credidit: abscondunt gemitus, et pectora laeta
Fronte tegunt, hilaresque nefas spectare cruentum
(O bona libertas!) cum Caesar lugeat, audeat."
46,Seneca (Younger),her_o,"Sator deorum, cuius excussum manu
utraeque Phoebi sentiunt fulmen domus,
secure regna— protuli pacem tibi,
quacumque Nereus porrigi terras vetat,
non est tonandum: perfidi reges iacent,
saevi tyranni, fregimus quicquid fuit
tibi fulminandum. sed mihi caelum, parens,
adhuc negatur? parui certe Iove
ubique dignus teque testata est meum
patrem noverca, quid tamen nectis moras?
numquid timemur? numquid impositum sibi
non poterit Atlas ferre cum caelo Herculem?
quid astra, genitor, quid negas? mors me tibi
certe remisit, omne concessit malum
quod terra genuit, pontus aer inferi:
nullus per urbes errat Arcadias leo,
Stymphalis icta est, Maenali nulla est fera;
sparsit peremptus aureum serpens nemus
et hydra vires posuit et notos Hebro
cruore pingues hospitum fregi greges
hostisque traxi spolia Thermodontiae.
vidi silentum fata nec tantum redi,
sed trepidus atrum Cerberum vidit dies
et ille solem, nullus Antaeus Libys
animam resumit, cecidit ante aras suas
Busiris, una est Geryon sparsus manu
taurusque populis horridus centum pavor.
quodcumque tellus genuit infesta occidit
meaque fusum est dextera: iratis deis
non licuit esse. si negat mundus feras,
animum noverca, redde nunc nato patrem ,
vel astra forti, nec peto ut monstres iter;
permitte tantum, genitor: inveniam viam.
vel si times ne terra concipiat feras,
properet malum quodcumque, dum terra Herculem
habet videtque: nam quis invadet mala
aut quis per urbes rursus Argolicas erit
Iunonis odio dignus? in tutum meas
laudes redegi, nulla me tellus silet:
me sensit ursae frigidum Scythicae genus
Indusque Phoebo subditus, cancro Libys;
te, clare Titan, testor: occurri tibi
quacumque fulges, nec meos lux prosequi
potuit -triumphos, solis excessi vices
intraque nostras substitit metas dies.
natura cessit, terra defecit gradum:
lassata prior est. nox et extremum chaos
in me incucurrit: inde ad hunc orbem redi,
nemo unde retro est. tulimus Oceani minas,
nec ulla valuit quatere tempestas ratem
quamcumque pressi— pars quota est Perseus mei?
iam vacuus aether non potest odio tuae
sufficere nuptae quasque devincam feras
tellus timet concipere nec monstra invenit.
ferae negantur: monstri loco
iam coepit esse; quanta enim fregi mala.
quot scelera nudus! quicquid immane obstitit,
solae manus stravere; nec iuvenis feras
timui nec infans, quicquid est iussum, leve est,
nec ulla nobis segnis illuxit dies.
o quanta rudi monstra quae nullus mihi
rex imperavit! institit virtus mihi
Iunone peior, sed quid inpavidum genus
fecisse prodest? non habent pacem dei:
purgata tellus omnis in caelo videt
quodcumque timuit: transtulit Iuno feras.
ambit peremptus cancer ardentem plagam
Libyaeque sidus fertur et messes alit;
annum fugacem tradit Astraeae leo,
at ille, iactans fervidam collo iubam,
austrum madentem siccat et nimbos rapit.
invasit omnis ecce iam caelum fera
meque antecessit: victor e terris meos
specto labores, astra portentis prius
ferisque Iuno tribuit, ut caelum mihi
faceret timendum, sparserit mundum licet
caelumque terris peius ac peius Styge
irata faciat, dabitur Alcidae locus.
si post feras, post bella, post Stygium canem
haud dum astra merui, Siculus Hesperium latus
tangat Pelorus, una iam tellus erit;
illinc fugabo maria: si iungi iubes,
committat undas Isthmos, et iuncto salo
nova ferantur Atticae puppes via.
mutetur orbis, vallibus currat novis
Hister novasque Tanais accipiat vias.
da, da tuendos, Iuppiter, saltem deos:
illa licebit fulmen a parte auferas,
ego quam tuebor, sive glacialem polum,
seu me tueri fervidam partem iubes,
hac esse superos parte securos puta.
Cirrhaea Paean templa et aetheriam domum
serpente caeso meruit: o quotiens iacet
Python in hydra! Bacchus et Perseus deis
iam se intulere: sed quota est mundi plaga
oriens subactus aut quota est Gorgon fera?
quis astra natus laudibus meruit suis
ex te et noverca? quem tuli mundum peto.
Sed tu, comes laboris Herculei, Licha,
perfer triumphos, Euryti victos lares
stratumque regnum, vos pecus rapite ocius
qua templa tollens acta Cenaei Iovis
austro timendum spectat Euboicum mare.
Par ille est superis cui pariter dies
et fortuna fuit, mortis habet vices
lente cum trahitur vita gementibus.
quisquis sub pedibus fata rapacia
et puppem posuit fluminis ultimi,
non captiva dabit bracchia vinculis
nec pompae veniet nobile ferculum:
numquam est ille miser cui facile est mori.
illum si medio decipiat ratis
ponto, cum Borean expulit Africus
aut Eurus Zephyrum, cum mare dividunt,
non puppis lacerae fragmina conligit,
ut litus medio speret in aequore:
vitam qui poterit reddere protinus,
solus non poterit naufragium pati.
Nos turpis macies et lacrimae tenent
et crinis patrio pulvere sordidus.
nos non flamma rapax, non fragor obruit:
felices sequeris, mors, miseros fugis,
stamus, nec patriae messibus heu locus
at silvis dabitur, lapsaque sordidae
fient templa casae; iam gelidus Dolops
hac ducet pecudes qua tepet obrutus
stratae qui superest Oechaliae cinis,
illo Thessalicus pastor inops loco
indocta referens carmina fistula
cantu nostra canet tempora flebili;
et dum pauca deus saecula contrahet,
quaeretur patriae quis fuerit locus,
felix incolui non steriles focos
nec ieiuna soli iugera Thessali:
ad Trechina vocor, saxa rigentia
et dumeta iugis horrida torridis,
vix gratum pecori montivago nemus,
at si quas melior sors famulas vocat,
illas aut volucer transferet Inachus
aut Dircaea colent moenia, qua fluit
Ismenos tenui numine languidus—
hic mater tumidi nupserat Herculis.
Falsa est de geminis fabula noctibus,
aether cum tenuit sidera longius
commisitque vices Lucifer Hespero
et Solem vetuit Delia tardior:
quae cautes Scythiae, quis genuit lapis?
num Titana ferum te Rhodope tulit,
te praeruptis Athos, te fera Caspias,
quae virgata tibi praebuit ubera?
nullis vulneribus pervia membra sunt:
ferrum sentit hebes, lentior est chalybs;
in nudo gladius corpore frangitur
et saxum resilit, fataque neglegit
et mortem indomito corpore provocat,
non illum poterant figere cuspides,
non arcus Scythica tensus harundine,
non quae tela gerit Sarmata frigidus
aut qui soliferae suppositus plagae
vicino Nabatae vulnera dirigit
Parthus Gnosiacis certior ictibus,
muros Oechaliae corpore propulit,
nil obstare valet; vincere quod parat
iam victum est— quota pars vulnere concidit?
'pro fato patuit vultus iniquior
et vidisse sat est Herculeas minas,
quis vastus Briareus, quis tumidus Gyas,
supra Thessalicum cum stetit aggerem
caeloque inseruit vipereas manus,
hoc vultu riguit? commoda cladibus
magnis magna patent; nil superest mali:
iratum miserae vidimus Herculem.
At ego infelix non templa suis
conlapsa deis sparsosve focos,
natis mixtos arsisse patres
hominique deos, templa sepulchris,
nullum querimur commune malum:
alio nostras fortuna vocat
lacrimas, alias flere ruinas
Me fata iubent.
quae prima querar? quae summa gemam?
pariter cuncta a deflere iuvat
nec plura dedit pectora Tellus
ut digna sonent verbera fatis,
me vel Sipylum flebile saxum
fingite, superi, vel in Eridani
ponite ripis, ubi maesta sonat
Phaetontiadum silva sororum;
me vel Siculis addite saxis,
ubi fata gemam Thessala Siren,
vel in Edonas tollite silvas
qualis natum Daulias ales
solet Ismaria flere sub umbra;
formam lacrimis aptate meis
resonetque malis aspera Trachin,
Cyprias lacrimas Myrrha tuetur,
raptum coniunx Ceyca gemit,
sibi Tantalis est facta superstes;
fugit vultus Philomela suos.
natumque sonat flebilis Atthis:
cur mea nondum capiunt volucres
bracchia plumas? felix, felix,
cum silva domus nostra feretur,
patrioque sedens ales in agro
referam qnerulo murmure casus
volucremque Iolen fama loquetur.
Vidi, vidi
miseranda mei fata parentis,
cum letifero stipite pulsus
tota iacuit sparsus in aula:
a si tumulum fata dedissent,
quotiens, genitor, quaerendus eras?
potuine tuam spectare necem,
nondum teneras vestite genas
necdum forti sanguine, Toxeu?
quid vestra queror fata, parentes,
quos in tutum mors aequa tulit?
mea me lacrimas fortuna rogat.
Iam iam dominae captiva colus
fusosque legam, pro saeve decor
formaque mortem paritura mihi,
tibi cuncta domus concidit uni,
dum me genitor negat Alcidae
atque Herculeus socer esse timet,
sed iam dominae tecta petantur.
Quid regna tui clara parentis
casusque tuos respicis amens?
fugiat vultus fortuna prior,
felix quisquis novit famulum
regemque pati
vultusque suos variare potest.
rapuit vires pondusque malis
casus animo qui tulit aequo.
Tacitus O quam cruentus feminas stimulat furor,
cum patuit una paelici et nuptae domus!
Scylla et Charybdis Sicula contorquens freta
minus est timenda, nulla non melior fera est.
namque ut reluxit paelicis captae decus
et fulsit qualis innubis dies
purisve clarum noctibus sidus micat,
stetit furenti similis ac torvum intuens
Herculea coniunx; feta ut Armenia iacens
sub rupe tigris hoste conspecto exilit
aut iussa thyrsum quatere conceptum ferens
Maenas Lyaeum, dubia quo gressus ferat
haesit parumper; tura per Herculeos lares
attonita fertur; tota vix satis est domus:
incurrit, errat, sistit, in voltus dolor
processit omnis, pectori paene infimo
nihil est relictum; fletus insequitur minas.
nec unus habitus durat aut uno furit
contenta voltu: nunc inardescunt genae.
pallor ruborem pellit et formas dolor
errat per omnes: queritur, implorat, gemit.
sonuere postes: ecce praecipiti gradu
secreta mentis ore confuso exerit.
Quamcumque partem sedis aetheriae premis,
coniunx Tonantis, mitte in Alciden feram
quae mihi satis sit. si qua fecundum caput
palude tota vastior serpens movet,
ignara vinci, si quid excessit feras
immane dirum horribile, quo viso
avertat oculos, hoc specu immenso exeat,
vel si ferae negantur, hanc animam precor
converte in aliquod: quodlibet possum malum
hac mente fieri, commoda effigiem mihi
parem dolori: non capit pectus minas,
quid excutis telluris extremae sinus
orbemque versas? quid rogas Ditem mala?
omnes in isto pectore invenies feras
quas timeat; odiis accipe hoc telum tuis:
ego sim noverca, perdere Alciden potes:
perfer manus quocumque; quid cessas, dea?
utere furente! quod iubes fieri nefas?
reperi, quid haeres? ipsa"" iam cesses licet,
haec ira satis est.
Pectoris sani parum
aestus, alumna, comprime et flammas doma;
frena dolorem, coniugem ostende Herculis.
meis captiva germanos dabit
natis Iovisque net ex famula nurus?
num flamma cursus pariter et torrens ferent
et ursa pontum sicca caeruleum bibet?
non ibo inulta: gesseris caelum licet
totusque pacem debeat mundus tibi.
est aliquid hydra peius: iratae dolor
nuptae, quis ignis tantus in caelum furit
ardentis Aetnae? quicquid est victum tibi
hic vincet animus, capta praeripiet toros?
adhuc timebam monstra, iam nullum est malum:
cessere pestes, in locum venit ferae
invisa paelex, summe pro rector deum
et clare Titan, Herculis tantum fui
coniunx timentis; vota quae superis tuli,
cessere captae, paelici felix fui,
illi meas audistis, o superi, preces,
incolumis illi remeat. o nulla dolor
contente poena, quaere supplicia horrida,
incogitata, infanda, Iunonem doce,
quid odia valeant: nescit irasci satis.
pro me gerebas bella, propter me vagas
Achelous undas sanguine infecit suo,
cum lenta serpens fieret, in taurum trucem
nunc flecteret serpente deposita minas,
et mille in hoste vinceres uno feras.
iam displicemus, capta praelata est mihi.
non praeferetur: qui dies thalami ultimus
nostri est futurus, hic erit vitae tuae.
quid hoc? recedit animus et ponit minas;
iam cessat ira. quid miser langues dolor?
perdis furorem, coniugis tacitae fidem
mihi reddis iterum. — quid vetas flammas ali?
quid fragilis ignes? hunc mihi serva impetum,
pares eamus, non erit votis opus:
aderit noverca quae manus nostras regat
vel invocata.
Quod paras demens scelus?
perimes maritum, cuius extremus dies
primusque laudes novit et caelo tenus
erecta terras fama suppositas habet?
Graiorum in istos terra consurget lares
domusque soceri prima et Aetolum genus
sternetur omne, saxa iam dudum ac faces
in te ferentur, vindicem tellus suum
defendet omnis: una quot poenas dabis?
effugere terras crede et humanum genus
te posse, fulmen genitor Alcidae gerit:
iam iam minaces ire per caelum faces
specta et tonantem fulmine excusso diem.
mortem quoque ipsam, quam putas tutam, time:
dominatur illic patruus Alcidae tui.
quocumque perges, misera, cognatos deos
illic videbis,
Maximum fieri scelus
et ipsa fateor, sed dolor fieri iubet.
Moriere,
Moriar Herculis nempe induti
coniunx nec ullus nocte discussa dies
viduam notabit nec meos paelex toros
captiva capiet, ante ab occasu dies
nascetur, Indos ante glacialis polus
Scythasve tepida Phoebus inficiet rota,
quam me relictam Thessalae aspiciant nurus,
meo iugales sanguine extinguam faces.
aut pereat aut me perimat; elisis feris
et coniugem addat, inter Herculeos licet
me quoque labores numeret: Alcidae toros
moritura certe corpore amplectar meo.
ire, ire ad umbras Herculis nuptam libet,
sed nοn inultam: si quid ex nostro Hercule
concepit Iole, manibus evellam meis
ante et per ipsas paelicem invadam faces.
me nuptiali victimam feriat die
infestus, Iolen dum supra exanimem ruam.
felix iacet quicumque quos odit premit.
Quid ipsa flammas pascis et vastum foves
ultro dolorem? misera, quid cassum times?
dilexit Iolen: nempe cum staret parens
regisque natam peteret, in famulae locum
regina cecidit: perdidit vires amor
multumque ab illa traxit infelix status.
illicita amantur, excidit quicquid licet.
Fortuna amorem peior inflammat magis:
amat vel ipsum quod caret patrio lare,
quod nudus auro crinis et gemma iacet,
ipsas misericors forsan aerumnas amat;
hoc usitatum est Herculi: captas amat.
Dilecta Priami nempe Dardanii soror
concessa famula est; adice quot nuptas prius,
quot virgines dilexit: erravit vagus.
Arcadia nempe virgo, Palladios choros
dum nectit, Auge, vim stupri passa excidit
nullamque amoris retinet notam.
referam quid alias? nempe Thespiades vacant
brevique in illas arsit Alcides face.
hospes Timoli Lydiam fovit nurum
et amore captus ad leves sedit colus,
udum feroci stamen intorquens manu.
nempe illa cervix spolia deposuit ferae
crinemque mitra pressit et famulus stetit,
hirtam Sabaea marcidus myrrha comam
ubique caluit, sed levi caluit face.
Haerere amantes post vagos ignes solent.
Faraulamne et hostis praeferet gnatam tibi?
Vt alta silvas forma vernantes habet,
quas nemore nudo primus investit tepor,
at cum solutos expulit Boreas Notos
et saeva totas bruma discussit comas,
deforme solis aspicis truncis nemus:
sic nostra longum forma percurrens iter
deperdit aliquid semper et fulget minus
nec illa vetus est. quicquid in nobis fuit
olim petitum cecidit aut pariter labat.
aetas citato senior eripuit gradu
materque multum rapuit ex illo mihi.
vides ut altum famula non perdat decus?
cessere cultus penitus et paedor sedet;
tamen per ipsas fulget aerumnas decor
nihilque ab illa casus et fatum grave
nisi regna traxit, hic meum pectus timor.
altrix, lacessit, hic rapit somnos pavor.
praeclara totis gentibus coniunx eram
thalamosque nostros invido voto nurus
optabat omnis, quaeve mens quicquam deos '
orabat ullos: nuribus Argolicis fui
mensura voti. quem Iovi socerum parem,
altrix, habebo? quis sub hoc mundo mihi
dabitur maritus? ipse, qui Alcidae imperat,
facibus suis me iungat Eurystheus licet,
minus est; toris caruisse regnantis leve est:
alte illa cecidit quae viro caret Hercule.
Conciliat animos coniugum partus fere.
Hic ipse forsan dividet partus toros.
Famula illa trahitur interim donum tibi.
Hic quem per nrbes ire praeclarum vides
et fulva tergo spolia -gestantem ferae,
qui regna miseris donat et celsis rapit,
vasta gravatus horridam clava manum,
cuius triumphos ultimi Seres canunt
et quisquis alius orbe † concepto iacet,
levis est nec illum gloriae stimulat decof;
errat per orbem, non ut aequetur Iovi
nec ut per urbes magnus Argolicas eat:
quod amet requirit, virginum thalamos petit.
si qua est negata, rapitur; in populos furit,
nuptas ruinis quaerit et vitium impotens
virtus vocatur, cecidit Oechalia inclita
unusque Titan vidit atque unus dies
stantem et cadentem; causa bellandi est amor.
totiens timebit Herculi natam parens
quotiens negabit, hostis est quotiens socer
fieri recusat: si gener non fit. ferit,
post haec quid istas innocens servo manus,
donec furentem simulet ac saeva manu
intendat arcus meque natumque opprimat?
sic coniuges expellit Alcides suas,
haec sunt repudia; nec potest fieri nocens:
terris videri sceleribus causam suis
fecit novercam. quid stupes, segnis furor?
scelus occupandum est: perage dum fervet manus.
Perimes maritum?
Paelicis certe meae.
At Iove creatum,
Nempe et Alcmena satum.
Ferrone? DEI. Ferro. NVT. Si nequis?
Per-
imam dolo.
Quis iste furor est?
Quem meus coniunx
docet.
Quem nec noverca potuit, hunc perimes virum?
Caelestis ira quos premit, miseros facit:
humana nullos,
Parce, miseranda, et time.
Contempsit omnes ille qui mortem prius;
libet ire in enses.
Maior admisso tuus,
alumna, dolor est; culpa par odium exigat.
cur saeva modicis statuis? ut laesa es, dole.
Leve esse credis paelicem nuptae malum?
quicquid dolorem pascit, hoc nimium puta.
Amorne clari fugit Alcidae tibi?
Non fugit, altrix, remanet et penitus sedet
fixus medullis, crede; sed magnus dolor
iratus amor est.
Artibus magicis fere
coniugia nuptae precibus admixtis ligant.
vernare iussi frigore in medio nemus
missumque fulmen stare; concussi fretum
cessante Tento, turbidum explicui mare
et sicca tellus fontibus patuit novis;
habuere motum saxa. discussi fores
umbrasque Ditis, et mea iussi prece
manes locuntur. tacuit infernus canis;
nox media solem vidit et noctem dies:
mare terra caelum et Tartarus servit mihi
nihilque leges ad meos cantus tenet:
flectemus illum, carmina invenient iter.
Quas Pontus herbas generat aut quas Thessala
sub rupe Pindus alit: ubi inveniam malum
cui cedat ille? carmine in terras mago
descendat astris Luna desertis licet
et bruma messes videat et cantu fugax
stet deprehensum fulmen et versa vice
medius coactis ferveat stellis dies:
non flectet illum.
Vicit et superos Amor.
Vincetur uni forsan et spolium dabit
Amorque summus fiet Alcidae labor. —
sed te per omne caelitum numen precor,
per hunc timorem: quicquid arcani apparo
penitus recondas et fide tacita premas.
Quid istud est quod esse secretum petis?
Non tela sunt, non arma, non ignis minax.
Praestare fateor posse me tacitam fidem,
si scelere careat: interim scelus est fides.
Circumspice agedum, ne quis arcana occupet,
partemque in omnem vultus inquirens eat.
En locus ab omni tutus arbitrio vacat.
Est in remoto regiae sedis loco
arcana tacitus nostra defendens specus.
non ille primos accipit soles locus,
non ille seros, cum ferens Titan diem
lassum rubenti mergit Oceano iugum.
illic amoris pignus Herculei latet.
altrix, fatebor: auctor est Nessus mali
quem gravida Nephele Thessalo genuit duci,
qua trepidus astris inserit Pindus Caput
ultraque nubes Othrys eductus riget.
namque ut subactus Herculis clava horridi
Achelous omnis facilis in species dari
tandem peractis omnibus patuit feris
unoque turpe subdidit cornu caput,
me coniugem dum victor Alcides habet,
repetebat Argos, forte per campos vagus
Euenos altum gurgitem in pontum ferens
iam paene summis turbidus silvis erat.
transire Nessus verticem solitus vadis
pretium poposcit; meque iam dorso ferens
qua iungit hominem spina deficiens equo,
frangebat ipsas fluminis tumidi minas.
iam totas undis Nessus exierat ferox
medioque adhuc errabat Alcides vado,
vasto rapacem verticem scindens v gradu;
at ille ut esse vidit Alciden procul:
'tu praeda nobis' inquit 'et coniunx eris;
prohibetur undis', meque complexus ferens
gressum citabat: non tenent undae Herculem:
'infide vector' inquit 'immixti licet
Ganges et Hister vallibus iunctis eant.
vincemus ambos, consequar telo fugam. '
praecessit arcus verba; tum longum ferens
harundo vulnus tenuit haerentem fugam
mortemque fixit. ille. iam quaerens diem,
tabum fluente volneris dextra excipit
traditque nobis ungulae insertum suae,
quam forte saeva sciderat avolsam manu.
tunc verba moriens addit: 'hoc' inquit 'magae
dixere amorem posse defigi malo;
hoc docta Mycale Thessalas docuit nurus,
nam inter omnis Luna quam sequitur magas
stris relictis, inlitas vestes dabis
hac' inquit 'ipsa tabe, si paelex tuos
invisa thalamos tulerit et coniunx levis
aliam parenti dederit altisono nurum.
hoc nulla lux conspiciat, hoc tenebrae tegant
tantum remotae: sic potens vires suas
sanguis tenebit. ' verba deprendit quies
mortemque lassis intulit membris sopor.
tu, quam meis admittit arcanis fides,
perge' ut nitentem virus in vestem datura
mentem per artus adeat et tacitum means
intret medullas,
Ocius iussa exequar,
alumna, precibus tu deum invictum advoca,
qui certa tenera tela dimittit manu.
Te deprecor, quem mundus et superi timent
et aequor et qui fulmen Aetnaeum quatit,
timendo matri te aliger saevae puer:
intende certa spiculum velox manu,
non ex sagittis levibus: e numero precor
graviore prome quod tuae nondum manus
misere in aliquem; non levi telo est opus,
ut amare possit Hercules, rigidas manus
intende et arcum cornibus iunctis para.
nunc, nunc sagittam prome qua quondam horridum
Iovem petisti, fulmine abiecto deus
cum fronte subita tumuit et rabidum mare
taurus puellae vector Assyriae scidit;
immitte amorem, vincat exempla omnia:
amare discat coniugem, si quas decor
Ioles inussit pectori Herculeo faces,
extingue totas, perbibat formam mei.
tu fulminantem saepe domuisti Iovem,
tu furva nigri sceptra gestantem poli,
turbae ducem maioris et dominum Stygis,
tuque o noverca gravior irata deus,
cape hunc triumphum solus et vince Herculem.
Prolata vis est quaeque Palladia colu
lassavit omnem texta famularum manum.
nunc congeratur virus et vestis bibat
Herculea pestem; precibus augebo malum.
in tempore ipso navus occurrit Lichas:
celanda vis est dira, ne pateant doli.
O quod superbae non habent umquam domus,
fidele semper regibus nomen Licha,
cape hos amictus, nostra quos nevit manus,
dum vagus in orbe fertur et victus mero
tenet feroci Lydiam gremio nurum,
dum poscit Iolen; sed iecur fors horridum
Sectam merendo: merita vicerunt malos.
non ante coniunx induat vestes iube
quam ture flammas pascat et placet deos,
cana rigentem populo cinctus comam.
ipsa in penates regios gressus feram
precibusque Amoris horridi matrem colam.
vos, quas paternis extuli comites focis,
Calydoniae lugete deflendam vicem.
Flemus casus, Oenei, tuos
comitum primos turba per annos,
flemus dubios, veneranda, toros.
nos Acheloi tecum solitae
pulsare vadum, quom iam tumidas
vere peracto poneret undas
gracilisque gradu serperet aequo
nec praecipitem volveret amnem
flavus rupto fonte Lycormas;
nos Palladias ire per aras
et virgineos celebrare choros.
nos Cadmeis orgia ferre
tecum solitae condita cistis,
quom iam pulso sidere brumae
tertia soles evocat aestas""
et spiciferae concessa deae
Attica mystas cludit Eleusin.
nunc quoque casum quemcumque times,
fidas comites accipe fatis:
nam rara fides
ubi iam melior fortuna ruit.
Tu quicumque es qui sceptra tenes,
licet omne tua vulgus in aula
centum pariter limina pulset:
quom tot populis stipatus eas,
in tot populis vix una fides,
tenet auratum limen Erinys,
et quom magnae patuere fores,
intrant fraudes cautique doli
ferrumque latens; cumque in populos
prodire paras, comes invidia est:
noctem quotiens summovet Eos,
regem totiens credite nasci.
pauci reges, non regna colunt:
plures fulgor concitat aulae;
cupit hic regi proximus ipsi
clarus latas ire per urbes:
urit miserum gloria pectus;
cupit hic gazis implere famem,
nec tamen omnis plaga gemmiferi
sufficit Histri nec tota sitim
Lydia vincit nec quae Zephyro
subdita tellus stupet aurato
flumine clarum radiare Tagum;
nec si totus serviat Hebrus
ruraque dives iungat Hydaspes
intraque suos currere fines
spectet toto flumine Gangen:
avidis, avidis natura parum est.
colit hic reges regumque lares,
non ut presso vomere semper
numquam cesset curvus arator
vel mille secent arva coloni:
solas optat quas ponat opes.
colit hic reges, calcet ut omnes
perdatque aliquos nullumque levet:
tantum ut noceat, cupit esse potens,
rarum est felix idemque senex:
quota pars moritur tempore fati?
quos felices Cynthia vidit,
vidit miseros enata dies.
Caespes Tyrio mollior ostro
solet inpavidos ducere somnos;
aurea rumpunt tecta quietem
vigilesque trahit purpura noctes,
o si pateant pectora ditum!
quantos intus sublimis agit
fortuna metus! Bruttia Coro
pulsante fretum lenior unda est;
pectora pauper secura gerit.
tenet e patula pocula fago,
sed non trepida tenet illa manu;
carpit faciles vilesque cibos,
sed non strictos respicit enses:
aurea miscet pocula sanguis.
coniunx modico nupta marito
non disposito clara monili
gestat pelagi dona rubentis,
nec gemmiferas detrahit aures
lapis Eoa lectus in unda,
nec Sidonio mollis aeno
repetita bibit lana rubores,
nec Maeonia distinguit acu
quae Phoebeis subditus euris
legit Eois Ser arboribus.
quaelibet herbae tinxere colus
quas indoctae nevere manus:
sed non dubios fovet illa toros.
sequitur dira lampade Erinys
quarum populi coluere diem,
nec sibi felix pauper habetur
nisi felices cecidisse videt.
Quisquis medium defugit iter
stabili numquam tramite currit:
dum petit unum praebere diem
patrioque puer constitit axe
nec per solitum decurrit iter,
sed Phoebeis ignota petens
sidera flammis errante rota,
secum pariter perdidit orbem.
medium caeli dum sulcat iter,
tenuit placitas Daedalus oras
nullique dedit nomina ponto;
sed dum volucres vincere veras
Icarus audet
patriasque puer despicit alas
Phoeboque volat proxumus ipsi,
dedit ignoto nomina ponto:
male pensantur magna ruinis.
felix alius magnusque sonet;
me nulla vocet turba potentem.
stringat tenuis litora puppis
nec magna meas aura phaselos
iubeat medium scindere pontum:
transit tutos Fortuna sinus
medioque rates quaerit in alto,
quarum feriunt sipara nubes.
Sed quid pavido territa vultu,
qualis Baccho saucia maenas,
fert in medium regina gradum?
quae te rursus fortuna rotat?
miseranda, refer: licet ipsa neges,
vultus loquitur quodcumque tegis.
Vagus per artus errat excussos tremor,
erectus horret crinis, impulsis adhuc
stat terror animis et cor attonitum salit
pavidumque trepidis palpitat venis iecur,
ut fractus austro pontus etiamnum tumet,
quamvis quiescat languidis ventis dies,
ita mens adhuc vexatur excusso metu.
semel profecto premere felices deus
cum coepit, urget, hos habent magna exitus.
Quis tam impotens, miseranda, te casus rotat?
Vt missa palla est tabe Nessea inlita
thalamisque maerens intuli gressum meis,
nescio quid animus timuit, an fraudem struit?
libet experiri, solibus dirus ferum
flammisque Nessus sanguinem ostendi arcuit:
hic ipse fraudes esse praemonuit dolus.
et forte, nulla nube respersus iubar,
laxabat ardens fervidum Titan diem.
vix ora solvi patitur etiam nunc timor.
medios in ignes solis eieci pavens
quo tincta fuerat palla vestisque inlita;
abiectus horret villus et perdit comam
† tepefactus astris vix quoque est. monstrum elocor.
nives ut Eurus solvit aut tepidus Notus,
quas vere primo lucidus perdit Mimans,
utque evolutos frangit Ionio salo
opposita fluctus Leucas et lassus tumor
in litore ipso spumat, aut caelestibus
aspersa tepidis tura laxantur focis,
sic languet omne vellus et perdit comas.
dumque ista miror, causa mirandi perit;
quin ipsa tellus spumeos motus agit
et quicquid illa tabe contactum est labat.
* *
tumensque tacita *
quassat caput *
* *
[natum paventem cerno et ardenti pede
gressus ferentem, prome quid portes novi. ]
et I, profuge, quaere si quid ulterius patet
terris freto sideribus Oceano inferis,
ultra labores, mater, Alcidae fuge.
Nescio quod animus grande praesagit malum.
Regna triumphi, templa Iunonis pete:
haec tibi patent, delubra praeclusa omnia.
Effare quis me casus insontem premat.
Decus illud orbis atque praesidium unicum,
quem fata terris in locum dederant Iovis,
o mater, abiit: membra et Herculeos toros
urit lues nescio qua; qui domuit feras,
ille ille victor vincitur maeret dolet.
quid quaeris ultra?
Miserias properant suas
audire miseri; fare, quo posita in statu
iam nostra domus est? o lares, miseri lares!
nunc vidua, nunc expulsa, nunc ferar obruta.
Non sola maeres. Herculem, toto iacet
mundo gemendus; fata nec, mater, tua
privata credas: iam genus totum obstrepit.
hunc ecce luctum quem gemis cuncti gemunt,
commune terris omnibus pateris malum.
luctum occupasti: prima, non sola Herculem,
miseranda, maeres.
Quam prope a leto tamen
ede, ede quaeso iaceat Alcides mens.
Mors refugit illum victa quae in regno suo
semel est nec audent fata tam vastum nefas
admittere, ipsas forsitan trepida colus
Clotho manu proiecit et fata Herculis
timet peragere, pro diem, infandum diem!
hocne ille summo magnus Alcides erit?
Ad fata et umbras adque peiorem polum
praecedere illum dicis? an possum prior
mortem occupare? fare, si nondum occidit.
Euboica tellus vertice immenso tumens
pulsatur omni latere: Phrixeum mare
scindit Caphereus, servit hoc Austro latus;
at qua nivosi patitur Aquilonis minas,
Euripus undas flectit instabilis vagas
septemque cursus volvit et totidem refert,
dum lassa Titan mergat Oceano iuga.
hic rupe celsa, multa quam nubes ferit,
annosa fulgent templa Cenaei Iovis.
ut stetit ad aras omne votivum pecus
totumque tauris gemuit auratis nemus,
spolium leonis sordidum tabo exuit
posuitque clavae pondus et pharetra graves
laxavit umeros, veste tum fulgens tua,
cana revinctus populo horrentem comam,
succendit aras: 'accipe has' inquit 'focis
non false messis genitor et largo sacer
splendescat ignis ture, quod Phoebum colens
dives Sabaeis colligit truncis Arabs.
pacata tellus' inquit 'et caelum et freta,
feris subactis omnibus victor redi:
depone fulmen. ' gemitus in medias preces
stupente et ipso cecidit; hinc caelum horrido
clamore complet: qualis impressa fugax
taurus bipenni volnus et telum ferens
delubra vasto trepida mugitu replet,
aut quale mundo fulmen emissum tonat,
sic ille gemitu sidera et pontum ferit,
et vasta Chalcis sonuit et voces Cyclas
excepit omnis; hinc petrae Capherides,
hinc omne voces reddit Herculeas nemus.
flentem videmus, volgus antiquam putat
rabiem redisse; tum fugam famuli petunt.
at ille voltus ignea torquens face
imum inter omnis sequitur et quaerit Lichan.
complexus aras ille tremibunda manu
mortem metu consumpsit et parvum sui
poenae reliquit, dumque moribundum manu
tenuit cadaver: 'hac manu, hac' inquit 'ferar,
o fata, victus? Herculem vicit Lichas?
ecce alia clades: perimit Lichan.
facta inquinentur: fiat hic summus labor. '
in astra missus fertur et nubes vago
spargit cruore; talis in caelum exilit
harundo Getica visa dimitti manu
aut quam Cydon excussit: inferius tamen
et tela fugient, truncus in pontum cadit,
in saxa vertex: unus ambobus iacet.
'resistite' inquit 'non furor mentem abstulit,
furore gravius istud atque ira malum est:
in me iuvat saevire. ' vix pestem indicat
et saevit: artus ipse dilacerat suos
et membra vasta carpit avellens manu.
exuere amictus quaerit: hoc solum Herculem
non posse vidi; trahere conatus tamen
et membra traxit: corporis palla horridi
pars est et ipsa: pestis immiscet cuti.
nec causa dirae cladis in medio patet,
sed causa tamen est; vixque sufficiens malo
nunc ore terram languidus prono premit,
nunc poscit undas: unda non vincit malum;
fluctisona quaerit litora et pontum occupat:
familiaris illum retinet errantem manus.
o sortem acerbam! fuimus Alcidae pares.
nunc puppis illum litore Euboico refert
Austerque lenis pondus Herculeum rapit;
destituit animus membra, nox oculos premit.
Quid, anime, cessas? quid stupes? factum est scelus,
natum reposcit Iuppiter, Iuno aemulum.
reddendus orbi est: quod potes redde exhibe:
eat per artus ensis exactus meos.
sic, sic agendum est. tam levis poenas manus
tantas reposcit? perde fulminibus, socer,
nurum scelestam. nec levi telo manus
armetur: illud fulmen exiliat polo,
quo, nisi fuisset genitus Alcides tibi,
hydram cremasses: pestem ut insolitam feri
et ut noverca potius irata malum.
emitte telum quale in errantem prius
Phaethonta missum est: perdidi in solo Hercule
et ipsa populos, quid rogas telum deos?
iam parce socero: coniugem Alcidae necem
optare pudeat: haec erit voto manus,
a me petatur; occupa ferrum ocius.
cur deinde ferrum? quicquid ad mortem trahit
telum est abunde: rupe ab aetheria ferar.
haec, haec renatum prima quae poscit diem,
Oeta eligatur, corpus hinc mitti placet;
abrupta cautes scindat et partem mei
ferat omne saxum, pendeant lacerae manus
totumque rubeat asperi montis latus.
levis una mors est— levis? at extendi potest.
eligere nescis, anime, cui telo incubes;
utinam esset, utinam fixus in thalamis meis
Herculeus ensis: huic decet ferro inmori.
una perire dextera nobis sat est?
coite, gentes, saxa et immensas faces
iaculetur orbis, nulla nunc cesset manus,
corripite tela, vindicem vestram abstuli:
impune saevi sceptra iam reges gerent,
impune iam nascetur indomitum malum;
repetentur arae cernere assuetae hostiam
similem colenti: sceleribus feci viam,
ego vos tyrannis regibus monstris feris
saevisque rapto vindice opposui deis.
cessas, Tonantis socia? non spargis facem
imitata fratrem et mittis ereptam Iovi
meque ipsa perdis? laus tibi erepta incluta est,
ingens triumphus: aemuli, Iuno, tui
mortem occupari,
Quid domum impulsam trahis?
erroris est hic omne quodcumque est nefas.
haut est nocens quicumque non sponte est nocens.
Quicumque fato ignoscit et parcit sibi,
errare meruit: morte damnari placet.
Nocens videri, qui mori quaerit, cupit.
Mors innocentes sola deceptos facit.
Titana fugiens—
Ipse me Titan fugit.
Vitam relinques?
Miseram, ut Alciden sequar.
Superest et auras ille caelestes trahit.
Vinci cum potuit, hinc coepit mori.
Virum sequeris.
Praegredi castae solent.
Natum relinques fataque abrumpes tua?
Quamcumque natus sepelit haec vixit diu.
Si te ipsa damnas, scelere te misera arguis.
Nemo nocens sibi ipse poenas inrogat.
Multis remissa est vita quorum error nocens,
non dextra fuerat, fata quis damnat sua?
Quicumque fata"" iniqua sortitus fuit.
Hic ipse Megaram nempe confixam suis
stravit sagittis atque natorum indolem
Lernaea figens tela furibunda manu;
ter parricida factus ignovit tamen
sibi. non furori: fonte Cinyphio scelus
sub axe Libyco tersit et dextram abluit.
quo. misera, pergis? cur tuas damnas manus?
Damnat meas devictus Alcides manus:
placet scelus punire.
Si novi Herculem.
aderit cruenti forsitan victor mali
dolorque fractus cedet Alcidae tuo.
Exedit artus virus ut fama est hydrae;
immensa pestis coniugis membra abstulit.
Serpentis illi virus enectae autumas
haut posse vinci qui malum vivum tulit?
elisit hydram, dente † cum fixo tenens
media palude victor, effuso obrutus
artus veneno, sanguis hunc Nessi opprimet,
qui vicit ipsas horridi Nessi manus?
Frustra tenetur ille qui statuit mori.
vixit satis quicumque cum Alcide occidit:
proinde lucem fugere decretum est mihi.
Per has aniles ecce te supplex comas
atque ubera ista paene materna obsecro:
depone tumidas pectoris laesi minas
mortisque dirae expelle decretum horridum.
Quicumque misero forte dissuadet mori,
crudelis ille est: interim poena est mori,
sed saepe donum; pluribus veniae fuit.
Defende saltem dexteram, infelix, tuam
fraudisque facinus esse, non nuptae, sciat.
Defendar illic: inferi absolvent ream,
a me ipsa damnor; purget has Pluton manus.
stabo ante ripas immemor, Lethe, tuas
et umbra tristis coniugem excipiam meum.
sed tu, nigrantis regna qui torques poli,
para laborem (scelera quae quisquam ausus est,
hic vincit error: Iuno non ausa Herculem est
eripere terris) horridam poenam para.
Sisyphia cervix cesset et nostros lapis
impellat umeros; me Tagus fugiat latex
meamque fallax unda deludat sitim;
merui manus praebere turbinibus tuis,
quaecumque regem Thessalum torques rota;
effodiat avidus hinc et hinc vultur libras;
vacat una Danais, has ego explebo vices:
laxate manes, recipe me comitem tibi,
Phasiaca coniunx: peior haec, peior tuo
utroque dextra est scelere, seu mater nocens
seu dira soror' es; adde me comitem tuis,
Threicia coniunx, sceleribus; natam tuam,
Althaea mater, recipe, nunc veram tui
agnosce prolem— quid tamen tantum manus
vestrae abstulerunt? claudite Elysium mihi
quaecumque fidae coniuges nemoris sacri
lucos tenetis; si qua 'respersit manus
viri cruore nec memor castae facis
stricto cruenta Belias ferro stetit,
in me suas agnoscat et laudet manus,
in hanc abire coniugum turbam libet;
sed et illa fugiet turba tam diras manus,
invicte coniunx, innocens animus mihi,
scelesta manus est. pro nimis mens credula,
pro Nesse fallax atque semiferi doli!
auferre cupiens paelici eripui mihi.
recede, Titan, tuque quae blanda tenes
in luce miseros vita: caritura Hercule
lux vilis ista est. exigam poenas tibi
reddamque vitam, fata an extendo mea
mortemque, coniunx, ad tuas servo manus?
virtusne superest aliqua et armatae manus
intendere arcum tela missurum valent?
an arma cessant teque languenti manu
non audit arcus? si potes letum dare,
animose coniunx, dexteram expecto tuam.
mors differatur: frange ut insontem Lichan.
alias in urbes sparge et ignotum tibi
inmitte in orbem: perde ut Arcadiae nefas
et quicquid aliud restitit: ab illis tamen,
coniunx, redisti.
Parce iam, mater, precor,
ignosce fatis; error a culpa vacat.
Si vera pietas, Hylle, quaerenda est tibi,
iam perime matrem— trepida quid tremuit manus?
quid ora Sectis? hoc erit pietas scelus.
ignave dubitas? Herculem eripuit tibi
haec, haec peremit dextra cui debes patri
avum Tonantem. maius eripui decus,
quam in luce tribui, si tibi ignotum est nefas,
a matre disce, seu tibi iugulo placet
mersisse ferrum sive maternum libet
invadere uterum, mater intrepidum tibi
praebebit animum, non erit tantum scelus
a te peractum: dextera sternar tua,
sed mente nostra, natus Alcidae, times?
ita nulla perages iussa nec franges mala
[erres per orbem, si qua nascetur fera]
referens parentem? dexteram intrepidam para.
patet ecce plenum pectus aerumnis: feri.
scelus remitto, dexterae parcent tuae
Eumenides ipsae— verberum crepuit sonus.
quaenam ista torquens angue vibrato comam
temporibus atras squalidis pinnas quatit?
quid me flagranti dira persequeris face,
Megaera? poenas poscis Alcidae? dabo.
iamne inferorum, dira. sedere arbitri?
sedent, reclusas carceris video fores.
quis iste saxum immane detritis gerit
iam senior umeris? ecce iam victus lapis
quaerit relabi? membra quis quatitur rota?
hic ecce pallens dira Tisiphone stetit,
causam reposcit; parce verberibus precor,
Megaera, parce, sustine Stygias faces:
scelus est amoris, sed quid hoc? tellus labat
et aula tectis crepuit excussis— minax
unde iste coetus? totus in vultus meos
decurrit orbis, hinc et hinc populi fremunt
totusque poscit vindicem mundus suum.
iam parcite, urbes, quo fugam praeceps agam?
mors sola portus dabitur aerumnis meis.
testor nitentis flammeam Phoebi rotam
superosque testor: Herculem in terris adhuc
moritura linquo.
Fugit attonita, ei mihi.
peracta iam pars matris est: statuit mori;
nunc nostra superest, mortis auferre impetum.
o misera pietas: si mori matrem vetas,
patri es scelestus; si mori pateris, tamen
in matre peccas— urget hinc illinc scelus.
inhibenda tamen est, verum ut eripiam scelus.
Verum est quod cecinit sacer
Thressae sub Rhodopes iugis
aptans Pieriam chelyn
Orpheus Calliopae genus,
aeternum fieri nihil.
Illius stetit ad modos
torrentis rapidi fragor,
oblitusque sequi fugam
amisit liquor impetum;
et dum fluminibus mora est,
defecisse putant Getae
Hebrum Bistones ultimi.
advexit volucrem nemus
et silva residens venit:
aut si qua aera pervolat,
auditis vaga cantibus
ales deficiens cadit;
abrumpit scopulos Athos
Centauros obiter ferens
et iuxta Rhodopen stetit
laxata nive cantibus;
et quercum fugiens suam
ad vatem properat Dryas;
ad cantus veniunt tuos
ipsis cum latebris ferae,
iuxtaque inpavidum pecus
sedit Marmaricus leo
nec dammae trepidant lupos
et serpens latebras fugit.
[tunc oblita veneni. ]
Quin per Taenarias fores
manes cum tacitos adit
maerentem feri ens chelyn,
cantu Tartara flebili
et tristes Erebi deos
vicit nec timuit Stygis
iuratos superis lacus.
haesit non stabilis rota
victo languida turbine,
increvit Tityi iecur,
dum cantu volucres tenet;
et vinci lapis improbus
et vatem potuit sequi;
tunc primum Phrygius senex
undis stantibus immemor
excussit rabidam sitim
nec pomis adhibet manus.
auditum quoque navita,
inferni ratis aequoris
nullo remigio venit.
sic cum vinceret inferos
Orpheus carmine funditus,
consumptos iterum deae
supplent Eurydices colus!
sed dum respicit immemor
nec credens sibi redditam
Orpheus Eurydicen sequi,
cantus praemia perdidit:
quae nata est iterum perit.
tunc, solamina cantibus
quaerens, flebilibus modis
haec Orpheus cecinit Getis:
Leges in superos datas
et qui tempora digerit
quattuor praecipitis deus
anni, disposuit vices;
nulli non avidi colus
Parcas stamina nectere:
quod natum est, † poterit mori.
Vati credere Thracio
devictus iubet Hercules,
iam, iam legibus obrutis
mundo cum veniet dies,
australis polus obruet
, quicquid per Libyam iacet
et sparsus Garamas tenet;
arctous polus obruet
quicquid subiacet axibus
et siccus Boreas ferit,
amisso trepidus polo
Titan excutiet diem.
caeli regia concidens
ortus atque obitus trahet
atque omnis pariter deos
perdet mors aliqua et chaos,
et mors fata novissima
in se constituet sibi.
quis mundum capiet locus?
discedet via Tartari,
fractis ut pateat polis?
an quod dividit aethera
a terris spatium sat est
†et mundi nimium malis?
quis tantum capiet (nefas)
fatum, quis superos locus?
pontum Tartara sidera
regna unus capiet tria.
Sed quis non modicus fragor
aures attonitas movet?
est est Herculeus sonus.
Converte, Titan clare, anhelantes equos,
emitte noctem: pereat hic mundo dies
quo morior, atra nube inhorrescat polus;
obsta novercae, nunc, pater, caecum chaos
reddi decebat, hinc et hinc compagibus
ruptis uterque debuit frangi polus;
quid parcis astris? Herculem amittis, pater,
nunc partem in omnem, Iuppiter, specta poli,
ne quis Gyas Thessalica iaculetur iuga
et fiat Othrys pondus Encelado leve.
laxabit atri carceris iam iam fores
Pluton superbus, vincula excutiet patri
caelumque reddet, ille qui pro fulmine
tuisque facibus natus in terris eram,
ad Styga revertor: surget Enceladus ferox
mittetque quo nunc premitur in superos onus;
regnum omne, genitor, aetheris dubium tibi
mors nostra faciet— antequam spolium tui
caelum omne fiat, conde me tota, pater,
mundi ruina, frange quem perdis polum.
Non vana times, gnate Tonantis:
nunc Thessalicam Pelion Ossam
premet et Pindo congestus Athos
nemus aetheriis inseret astris;
vincet scopulos inde Typhoeus
et Tyrrhenam feret Inarimen;
feret Aetnaeos inde caminos
scindetque latus montis aperti
nondum Enceladus fulmine victus:
iam te caeli regna secuntur.
Ego qui relicta morte, contempta Styge
per media Lethes stagna cum spolio redi
quo paene lapsis excidit Titan equis,
ego quem deorum regna senserunt tria,
morior nec ullus per meum stridet latus
transmissus ensis, haut meae telum necis
[saxum est nec instar montis abrupti latus]
est totus Othrys. non truci rictu gigans
Pindo cadaver obruit toto meum:
sine hoste vincor, quodque me torquet magis
(o misera virtus!) summus Alcidae dies
nullum malum prosternat, inpendo, ei mihi,
in nulla vitam facta, pro mundi arbiter
superique quondam dexterae testes meae,
pro cuncta tellus, Herculem vestrum placet
†morte ferire? dirus o nobis pudor,
o turpe fatum, femina Herculeae necis
auctor feretur! morior Alcides quibus?
invicta si me cadere feminea manu
voluere fata perque tam turpes colus
mea mors cucurrit, cadere potuissem, ei mihi,
Iunonis odio: feminae caderem manu,
sed caelum habentis, si nimis, superi, fuit,
Scythico sub axe genita domuisset meas
vires Amazon— feminae cuius manu
Iunonis hostis vincor? hinc gravior tibi,
noverca, pudor est. quid diem hunc laetum vocas?
quid tale tellus genuit iratae tibi?
mortalis odia femina excessit tua.
adhuc ferebas esse te Alcidae imparem:
victa es duobus— pudeat irarum deos.
utinam meo cruore satiasset suos
Nemeaea rictus pestis aut centum anguibus
vallatus hydram tabe pavissem mea,
utinam fuissem praeda Centauris datus
aut inter umbras vinctus aeterno miser
saxo sederem! spolia nunc traxi ultima
Fato stupente, nunc ab inferna Styge
lucem recepi, Ditis evici moras—
ubique mors me fugit, ut leto inclitae
sortis carerem. pro ferae, victae ferae!
non me triformis sole conspecto canis
ad Styga reduxit, non sub Hesperio polo
Hibera vicit turba pastoris feri,
non gemina serpens, perdidi mortem, ei mihi,
totiens honestam: titulus extremus quis est?
Viden ut laudis conscia virtus
non Lethaeos horreat amnes?
pudet auctoris, non morte dolet:
cupit extremum finire diem
vasta tumidi mole gigantis
et montiferum Titana pati
rabidaeque necem debere ferae.
sed tua causa est, miserande, manus,
quod nulla fera est nullusque gigas:
nam quis dignus necis Herculeae
superest auctor nisi dextra tui?
Heu qualis intus scorpios. quis fervida
plaga revulsus cancer infixus meas
urit medullas? sanguinis quondam capax
tumidi igne cor pulmonis arentes fibras
distendit. ardet felle siccato iecur
totumque lentus sanguinem avexit vapor,
primam cutem consumpsit, hinc aditum nefas
in membra fecit, abstulit pestis latus.
exedit artus penitus et costas malum,
hausit medullas: ossibus vacuis sedet;
nec ossa durant ipsa, sed compagibus
discussa ruptis mole conlapsa fluunt,
defecit ingens corpus et pesti satis
Herculea non sunt membra— pro quantum est
malum
quod esse vastum fateor, o dirum nefas!
en cernite, urbes, cernite ex illo Hercule
quid, quid supersit. Herculem agnoscis, pater?
hisne ego lacertis colla Nemeaei mali
elisa pressi? tensus hac arcus manu
astris ab ipsis detulit Stymphalidas ?
his ego citatam gressibus vici feram
radiante clarum fronte gestantem caput?
his fracta Calpe manibus emisit fretum?
his tot ferae, tot scelera, tot reges iacent?
his mundus umeris sedit? haec moles mea est,
haecne illa cervix? hasne ego opposui manus
caelo ruenti? quis mea custos manu
trahetur ultra Stygius? ubi vires prius
memet sepultae? quid patrem appello Iovem?
quid per Tonantem vindico caelum miser?
iam. iam meus credetur Amphitryon pater.
quaecumque pestis viscere in nostro lates,
procede— quid me vulnere occulto petis?
quis te sub axe frigido pontus Scythes,
quae pigra Tethys genuit aut Maurum premens
Hibera Calpe litus? o dirum malum!
utrumne serpens squalidum crista caput
vibrans an aliquod et mihi ignotum malum?
numquid cruore es genita Lernaeae ferae
an te reliquit Stygius in terris canis?
omne es malum nullumque— quis voltus tibi est?
concede saltem scire quo peream malo;
quaecumque pestis sive quaecumque es fera,
palam timere! quis tibi in medias locum
fecit medullas! ecce direpta cute
viscera manus detexit; ulterior tamen
inventa latebra est— o malum simile Herculi!
unde iste fletus? unde in has lacrimae genas?
invictus olim voltus et numquam malis
lacrimas suis praebere consuetus (pudet)
iam flere didicit, quis dies fletum Herculis,
quae terra vidit? siccus aerumnas tuli.
tibi illa virtus, quae tot elisit mala.
tibi cessit uni; prima et ante omnis mihi
fletum abstulisti: durior saxo horrido
et chalybe voltus et vaga Symplegade
rictus meos infregit et lacrimam expulit,
flentem gementem, summe pro rector poli,
me terra vidit, quodque me torquet magis,
noverca vidit, urit ecce iterum fibras,
incaluit ardor— unde nunc fulmen mihi?
Quid non possit superare
quondam Getico durior Haemo
nec Parrhasio lenior axe
saevo cessit membra dolori
fessumque movens per colla caput
latus alterno pondere flectit,
fletum virtus saepe resorbet.
sic arctoas laxare nives
quamvis tepido sidere Titan
non tamen audet vincitque faces
solis adulti glaciale iubar.
Alcmena Converte voltus ad meas clades, pater:
numquam ad tuas confugit Alcides manus,
non cum per artus hydra fecundum meos
caput explicaret; inter infernos lacus
possessus atra nocte cum Fato steti
nec invocavi; tot feras, vici horridas,
reges, tyrannos, nec tamen voltus meos
in astra torsi: semper haec nobis manus
votum spopondit; nulla propter me sacro
micuere caelo fulmina— hic aliquid dies
optare iussit, primus audierit preces
idemque summus: unicum fulmen peto;
giganta crede: non minus caelum mihi
asserere potui— dum patrem verum puto,
caelo peperci, sive crudelis, pater,
sive es misericors, commoda nato manum
properante morte et occupa hanc laudem tibi.
vel si piget manusque detrectat nefas,
emitte Siculo vertice ardentes, pater,
Titanas in me, qui manu Pindon ferant
† aut Ossa qui me monte proiecto opprimat.
abrumpat Erebi claustra, me stricto petat
Bellona ferro; mitte Gradivum trucem,
armetur in me dirus: est frater quidem,
sed ex noverca, tu quoque, Alcidae soror
tantum ex parente, cuspidem in fratrem tuum
iaculare, Pallas, supplices tendo manus
ad te, noverca: sparge tu saltem, precor,
telum (perire feminae possum manu)
iam fracta, iam satiata— quid pascis minas?
quid quaeris ultra? supplicem Alciden vides,
at nulla tellus, nulla me vidit fera
te deprecantem. nunc milli irata † pater
opus est noverca— nunc tuus cessat dolor?
nunc odia ponis? parcis ubi votum est mori,
o terra et urbes, non facem quisquam Herculi.
non arma tradet? tela subtrahitis mihi?
ita nulla saevas terra concipiat feras
post me sepultum nec meas umquam manus
imploret orbis, si qua nascentur mala,
nascatur ultor: undique infelix caput
mactate saxis, vincite aerumnas meas.
ingrate cessas orbis? excidimus tibi?
adhuc malis forisque suppositus fores,
ni me. tulisses. vindicem vestri malis
eripite, populi: tempus hoc vobis datur
pensare merita— mors erit pretium omnium.
Quas misera terras mater Alcidae petam?
ubi natus, ubinam? certa si visus notat,
reclinis ecce corde anhelante aestuat;
gemit: peractum est. membra conplecti ultima,
o nate, liceat, spiritus fugiens meo
legatur ore: bracchia, amplexus cape.
ubi membra sunt? ubi illa quae mundum tulit
stelligera cervix? quis tibi exiguam tui
partem reliquit?
Herculem spectas quidem,
mater, sed umbram et vile nescio quid mei.
agnosce, mater— ora quid Sectis retro
voltumque mergis? Herculem dici tuum
partum erubescis?
Quis feram mundus novam,
quae terra genuit? quodve tam dirum nefas
de te triumphat? victor Herculeus quis est?
Nuptae iacentem cernis Alciden dolis.
Quis tantus est qui vincat Alciden dolus?
Quicumque, mater, feminae iratae sat est.
Et unde in artus pestis aut ossa incidit?
Aditum venenis palla femineis dedit.
Vbinam ista palla est? membra nudata intuor.
Consumpta mecum est.
Tantane inventa
est lues?
HERC Errare mediis crede visceribus meis,
o mater, hydram et mille cum Lerna feras.
quae tanta nubes flamma Sicanias secat,
quae Lemnos ardens, quae plaga igniferi poli
vetans flagranti currere in zona diem?
in ipsa me iactate. pro comites, freta
mediosque in amnes— quis;sat est Hister mihi?
non ipse terris maior Oceanus meos
franget vapores, omnis in nostris malis
deficiet umor, omnis arescet latex.
quid, rector Erebi, me remittebas Iovi?
decuit tenere; redde me tenebris tuis,
talem subactis Herculem ostende inferis.
nil inde ducam, quid times iterum Herculem?
invade, mors, non trepida: iam possum mori.
Compesce lacrimas saltem et aerumnas doma
malisque tantis Herculem indomitum refer
mortemque differ: quos soles, vince inferos.
Si me catenis horridus vinctum suis
praeberet avidae Caucasus volucri dapem.
Scythia gemente flebilis gemitus mihi
non excidisset; si vagae Symplegades
utraque premerent rupe. redeuntis minax
ferrem ruinas; Pindus incumbat mihi
atque Haemus et qui Thracios fluctus Athos
frangit Iovisque fulmen excipiens Mimas:
non ipse si in me, mater, hic mundus ruat
superque nostros flagret incensus toros
Phoebeus axis, degener mentem Herculis
clamor domaret; mille decurrant ferae
pariterque Iacerent, hinc feris clangoribus
aetheria me Stymphalis, hinc taurus minax
cervice tota pulset et quicquid fuit
solum quoque ingens; surgat hinc illinc nemus
artusque nostros durus immittat Sinis:
sparsus silebo— non ferae excutient mihi,
non arma gemitus, nil quod impelli potest.
Non virus artus, nate, femineum coquit,
sed dura series operis et longus tibi
pavit cruentos forsitan morbos labor.
Vbi morbus, ubinam est? estne adhuc aliquid
mali
in orbe mecum? veniat, huc aliquis mihi
intendat arcus: nuda sufficiet manus.
procedat agedum huc.
Ei mihi. sensum quoque
excussit illi nimius impulsu dolor.
removete quaeso tela et infestas precor
rapite hinc sagittas: igne suffuso genae
scelus minantur; quas petam latebras anus?
dolor iste furor est: Herculem solus domat.
cur deinde latebras aut fugam vaecors petam?
obire forti meruit Alcmene manu:
vel scelere pereat, antequam letum mihi
ignavus aliquis mandat ac turpis manus
de me triumphat, ecce lassatus malis
sopore fessas alligat venas dolor
gravique anhelum pectus impulsu quatit.
favete, superi, si mihi gnatum indutum
miserae negastis, vindicem saltem precor
servate terris, abeat excussus dolor
corpusque vires reparet Herculeum suas.
Alcmena Tacitus Pro lux acerba, pro capax scelerum dies!
nurus Tonantis occidit, natus iacet,
nepos supersum; scelere materno hic perit,
fraude illa capta est— quis per annorum vices
totoque in aevo poterit aerumnas senex
referre tantas? unus eripuit dies
parentem utrumque; cetera ut sileam mala
parcamque fatis: Herculem amitto patrem.
Compesce voces, indutum Alcidae genus
miseraeque fato similis Alcmenae nepos:
longus dolorem forsitan vincet sopor.
sed ecce, lassam deserit mentem quies
redditque morbo corpus et luctum mihi.
Quid hoc? rigent! cernitur Trachin iugo,
en inter astra positus evasi genus
mortale tandem, quis mihi caelum parat?
te te, pater, iam video, placatam quoque
specto novercam. quis sonus nostras ferit
caelestis aures? Iuno me generum vocat.
video nitentem regiam clari aetheris
Phoebique tritam flammea zonam rota.
cubile video Noctis; hinc tenebrae volant.
quid hoc? quis arcem cludit et ab ipsis, pater,
deducit astris? ora Phoebeus modo
afflabat axis, iam prope a caelo fui—
Trachina video; quis mihi terras dedit?
Oete modo infra steterat ac totus fuit
suppositus orbis; quam bene excideras, dolor!
cogis fateri— parce et hanc vocem occupa.
hoc, Hylle, dona matris hoc munus parant.
utinam liceret stipite ingesto impiam
effringere animam quale Amazonium malum
circa nivalis Caucasi domui latus.
o cara Megara, tune cum furerem mihi
coniunx fuisti? stipitem atque arcus date.
dextra inquinetur, laudibus maculam imprimam,
summus legatur femina Herculeus labor.
Compesce diras, genitor, irarum minas;
habet, peractum est, quas petis poenas dedit:
sua perempta dextera mater iacet.
Cecidit dolose: manibus irati Herculis
occidere meruit; perdidit comitem Lichas.
saevire in ipsum corpus exanime impetus
atque ira cogit, cur minis nostris caret
ipsum cadaver? pabulum accipiant ferae.
Plus misera laeso doluit: hinc aliquid quoque
detrahere velles? occidit dextra sua,
tuo dolore: plura quam poscis tulit.
sed non cruentae sceleribus nuptae iaces
nec fraude matris: Nessus hos struxit dolos
ictus sagittis qui tuis vitam expuit.
cruore tincta est palla semiferi, pater,
Nessusque nunc has exigit poenas sibi.
Habet, peractum est, fata se nostra explicant;
lux ista summa est: quercus hanc sortem mihi
fatidica quondam dederat et Parnassio
Cirrhaea quatiens templa mugitu specus:
'dextra perempti victor, Alcide, viri
olim iacebis; hic tibi emenso freta
terrasque et umbras finis extremus datur. '
nil querimur ultra: decuit hunc finem dari,
ne quis superstes Herculis victor foret.
nunc mors legatur clara memoranda incluta,
me digna prorsus, nobilem hunc faciam diem.
caedatur omnis silva et Oetaeum nemus
considat: ingens Herculem accipiat rogus,
sed ante mortem, tu, genus Poeantium,
hoc triste nobis, iuvenis, officium appara;
Herculea totum flamma succendat diem.
ad te preces nunc, Hylle, supremas fero.
est clara captas inter, in voltu genus
regnumque referens, Euryto virgo edita
Iole: tuis hanc facibus et thalamis para.
victor cruentus abstuli patriam lares
nihilque miserae praeter Alciden dedi:
et ipse rapitur, penset aerumnas suas,
Iovis nepotem foveat et natum Herculis;
tibi illa pariat quicquid ex nobis habet.
tuque ipsa planctus pone funereos, precor,
o clara genetrix: vivit Alcides tibi.
virtute nostra paelicem feci tuam
credi novercam. sive nascente Hercule
nox illa certa est sive mortalis meus
pater est— licet sit falsa progenies mei,
[materna culpa cesset et crimen Iovis]
merui parentem: contuli caelo decus
materque me concepit in laudes Iovis.
quin ipse, quamquam Iuppiter, credi meus
pater esse gaudet; parce iam lacrimis, parens:
superba matres inter Argolicas eris.
quid tale Iuno genuit aetherium gerens
sceptrum et Tonanti nupta? mortali tamen
caelum tenens invidit. Alciden suum
dici esse voluit, perage nunc. Titan, vices
solus relictus: ille qui vester comes
ubique fueram. Tartara et manes peto.
hanc tamen ad imos perferam laudem inclutam.
quod nulla pestis fudit Alciden palam '
omnemque pestem vicit Alcides palam.
O decus mundi, radiate Titan,
cuius ad primos Hecate vapores
lassa nocturnae levat ora bigae.
dic sub Aurora positis Sabaeis,
dic sub occasu positis Hiberis,
quique sub plaustro patiuntur ursae
quique ferventi quatiuntur axe,
dic sub aeternos properare manes
Herculem et regnum canis inquieti,
unde non umquam remeabit ille.
sume quos nubes radios sequantur,
pallidus maestas speculare terras
et caput turpes nebulae pererrent.
quando, pro Titan, ubi, quo sub axe
Herculem in terris alium sequeris?
quas manus orbis miser invocabit,
si qua sub Lenia numerosa pestis
sparget in centum rabiem dracones,
Arcadum si quis populis vetustis
fecerit silvas aper inquietas,
Thraciae si quis Rhodopes alumnus
durior terris Helices nivosae
sparget humano stabulum cruore?
quis dabit pacem populo timent!,
si quid irati superi per orbem
iusserint nasci? iacet omnibus par,
quem parem tellus genuit Tonanti.
planctus immensas resonet per urbes
et comas nullo cohibente nodo
feminae exertos feriant lacertos,
solaque obductis foribus deorum
templa securae pateant novercae.
Vadis ad Lethen Stygiumque litus,
unde te nullae referent carinae:
vadis ad manes miserandus, unde
Morte devicta tuleras triumphum,
umbra nudatis veniens lacertis
languido vultu tenuique collo;
teque non solum feret illa puppis
non tamen vilis eris inter umbras:
Aeacos inter geminosque Cretas
facta discernens, feriens tyrannos.
parcite, o dites, inhibete dextras:
laudis est puram tenuisse ferrum,
cumque regnabas, minus in procellis
in tuas urbes licuisse fatis.
Sed locum virtus habet inter astra. ,
sedis arctoae spatium tenebis
an graves Titan ubi promit aestus?
an sub occasu tepido nitebis,
unde commisso resonare ponto
audies Calpen? loca quae sereni
deprimes caeli? quis erit recepto
tutus Alcide locus inter astra?
horrido tantum procul a leone
det pater sedes calidoque cancro,
ne tuo vultu tremefacta leges
astra conturbent trepidetque Titan.
vere dum flores venient tepenti
vel comam silvis revocabit aestas
pomaque autumno fugiente cedent,
vel comam silvis hiemes recident:
tu comes Phoebo, comes ibis astris.
nulla te terris rapiet vetustas:
ante nascetur seges in profundo
vel fretum dulci resonabit unda,
ante descendet glacialis ursae
sidus et ponto vetito fruetur,
quam tuas laudes populi quiescant,
te, pater rerum, miseri precamur:
nulla nascatur fera, nulla pestis,
non duces saevos miseranda tellus
horreat, nulla dominetur aula
qui putet solum decus esse regni
semper impendens tenuisse ferrum;
si quid in terris iterum timetur,
vindicem terrae petimus relictae.
Heu quid hoc? mundus sonat, ecce
maeret,
maeret Alciden pater; an deorum
clamor, an vox est timidae novercae
Hercule et viso fugit astra Iuno?
passus an pondus titubavit Atlas?
an magis diri tremuere manes
Herculem et visum canis inferorum
fugit abruptis trepidus catenis?
fallimur: laeto venit ecce voltu
quem tulit Poeans umerisque tela
gestat et notas populis pharetras,
Herculis heres.
Effare casus, iuvenis, Herculeos precor
voltuque quonam tulerit Alcides necem.
Quo nemo vitam.
Laetus adeone ultimos
invasit ignes?
Esse iam flammas nihil
ostendit ille. quid sub hoc mundo
immune vinci liquit? en domita omnia.
Inter vapores quis fuit forti locus?
Quod unum in orbe vicerat nondum malum,
et flamma victa est; haec quoque accessit feris:
inter labores ignis Herculeos abit.
Edissere agedum, flamma quo victa est modo?
Vt omnis Oeten maesta corripuit manus,
huic fagus umbras perdit et toto iacet
succisa trunco, flectit hic pinum ferox
astris minantem et nube de media vocat:
ruitura cautem movit et silvam tulit
secum minorem, ut Chaonis quondam loquax:
stat vasta late quercus et Phoebum vetat
ultraque totum porrigit ramos nemus;
gemit illa multo volnere impresso minax
frangitque cuneos, resilit incussus chalybs
volnusque ferrum patitur et rigidum est parum.
commota tandem cum cadens latam sui
duxit ruinam, protinus radios locus
admisit omnis: sedibus pulsae suis
volucres pererrant nemore succiso diem
quaeruntque lassis garrulae pinnis domus.
iamque omnis arbor sonuit et sacrae quoque
sensere quercus horridam ferro manum
nullique priscum profuit luco decus;
aggeritur omnis silva et alternae trabes
in astra tollunt Herculi angustum rogum:
raptura flammas pinus et robur tenax
et brevior ilex. alba sed complet rogum
populea silva, frontis Herculeae decus.
at ille, ut ingens nemore sub Nasamonio
aegro reclinis pectore immugit leo,
fertur: quis illum credat ad flammas rapi?
voltus petentis astra, non ignes erat,
ut pressit Oeten ac suis oculis rogum
lustravit omnem, fregit impositus trabes.
arcus poposcit, 'accipe haec' inquit, 'sate
Poeante, dona, hoc munus Alcidae cape.
has hydra sensit, his iacent Stymphalides
et quicquid aliud eminus vici malum.
† victrice felix, iuvenis, has numquam irritas
mittes in postem; sive de media voles
auferre volucres nube, descendent aves
et certa praedae tela de caelo fluent,
nec fallet umquam dexteram hic arcus tuam:
librare tela didicit et certam dare
fugam sagittis, ipsa non fallunt iter
emissa nervo tela: tu tantum precor
accommoda ignes et facem extremam mihi.
hic nodus' inquit 'nulla quem cepit manus,
mecum per ignes flagret; hoc telum Herculem
tantum sequetur, hoc quoque acciperes' ait
'si ferre posses, adiuvet domini rogum. '
tum rigida secum spolia Nemeaei mali
arsura poscit; latuit in spolio rogus.
ingemuit omnis turba nec lacrimas dolor
cuiquam remisit, mater in luctum furens
diduxit avidum pectus atque utero tenus
exerta vastos ubera in planctus ferit.
superosque et ipsum vocibus pulsans Iovem
implevit omnem voce feminea locum.
'deforme letum, mater, Herculeum facis,
compesce lacrimas' inquit, 'introrsus dolor
femineus abeat; Iuno cur laetum diem
te flente ducat? paelicis gaudet suae
spectare lacrimas, comprime infirmum iecur,
mater: nefas est ubera atque uterum tibi
laniare, qui me genuit. ' et dirum fremens,
qualis per urbes duxit Argolicas canem,
cum victor Erebi Dite contempto redit
tremente fato, talis incubuit rogo.
quis sic triumphans laetus in curru stetit
victor? quis illo gentibus voltu dedit
leges tyrannus? quanta pax habitum tulit!
haesere lacrimae, cecidit impulsus dolor
nobis quoque ipsis, nemo periturum ingemit:
iam flere pudor est; ipsa quam sexus iubet
maerere,, siccis haesit Alcmene genis
stetitque nato paene iam similis parens.
Nullasne in astra misit ad superos preces
arsurus aut in vota respexit Iovem?
Iacuit sui securus et caelum intuens
quaesivit oculis, parte an ex aliqua pater
despiceret illum, tum manus tendens ait:
' quacumque parte prospicis natum pater,
te te precor, cui nocte commissa dies
quievit unus. si meas laudes canit
utrumque Phoebi litus et Scythiae genus
et omnis ardens ora quam torret dies.
si pace tellus plena, si nullae gemunt
urbes nec aras impias quisquam inquinat,
si scelera desunt, spiritum admitte hunc precor
in astra, non me mortis infernae locus
nec maesta nigri regna conterrent Iovis,
sed ire ad illos umbra, quos vici, deos,
pater, erubesco, nube discussa diem
pande, ut deorum voltus ardentem Herculem
spectet; licet tu sidera et mundum neges,
ultro, pater, cogere: si voces dolor
abstulerit ullas, pande tum Stygios lacus
et redde fatis: approba natum prius:
ut dignus astris videar, hic faciet dies.
leve est quod actum est; Herculem hic, genitor, dies
inveniet aut damnabit. ' haec postquam edidit,
flammas poposcit. 'hoc age, Alcidae comes
non segnis' inquit 'corripe Oetaeam facem,
noverca cernat quo feram flammas modo.
quid dextra tremuit? num manus pavida impium
scelus refugit? redde iam pharetras mihi,
isnave iners inermis— en nostros manus
quae tendat arcus! quid sedet pallor genis?
animo faces invade quo Alciden vides
voltu iacere, respice arsurum, miser.
vocat ecce iam me genitor et pandit polos;
venio, pater. ' voltusque non idem fuit.
tremente pinum dextera ardentem impulit.
refugit ignis et reluctantur faces
et membra vitant, sed recedentem
insequitur ignem. Caucasum aut Pindum aut Athon
ardere credas: nullus erumpit sonus,
tantum ingemescit ignis. o durum iecur!
Typhon in illo positus immanis rogo
gemuisset ipse quique convulsam solo
imposuit umeris Ossan Enceladus ferox;
at ille medias inter exurgens faces,
semiustus ac laniatus, intrepidum tuens:
'nunc es parens Herculea: sic stare ad rogum
te, mater' inquit, 'sic decet Heri Herculem. '
inter vapores positus et flammae minas
immotus, inconcussus, in neutrum latus
correpta torquens membra adhortatur, monet,
gerit aliquid ardens, omnibus fortem addidit
animum ministris; urere ardentem putes.
stupet omne volgus, vix habent flammae fidem,
tam placida frons est, tanta maiestas viro.
nec properat uri; cumque iam forti datum
leto satis pensavit, igniferas trabes
hinc inde traxit, minima quas flamma occupat,
totasque in ignes vertit et quis plurimus
exundat ignis repetit intrepidus ferox,
tunc ora flammis implet: ast illi graves
luxere barbae; cumque iam voltum minax
appeteret ignis, lamberent flammae caput,
*
[non pressit oculos, sed quid hoc? maestam intuor
sinu gerentem reliquias magni Herculis
crinemque iactans squalidum Alcmene gemit. ]
Alcmena Timete, superi, fata: tam parvus cinis
Herculeus, huc huc ille decrevit gigans!
o quanta, Titan, ad nihil moles abit;
anilis, heu me, recipit Alciden sinus,
hic tumulus illi est: ecce vix totam
complevit urnam; quam leve est pondus mihi,
cui totus aether pondus incubuit leve.
ad Tartara olim regnaque, o nate, ultima
rediturus ibas— quando ab inferna Styge
remeabis iterum? non ut et spolium trahas
rursusque Theseus debeat lucem tibi—
sed quando solus? mundus impositus tuas
compescet umbras teque Tartareus canis
inhibere poterit? quando Taenarias fores
pulsabis. aut quas mater ad fauces agar
qua mors aditur? vadis ad manes iter
habiturus unum. quid diem questu tero?
quid misera duras vita? quid lucem tenes?
quem parere rursus Herculem possum Iovi?
quis me parentem natus Alcmenen suam
tantus vocabit? o nimis felix nimis,
Thebane coniunx, Tartari intrasti loca
florente nato teque venientem inferi
timuere forsan, quod pater tantum Herculis,
vel falsus, aderas: quas petam terras anus,
invisa saevis regibus (si quis tamen
rex est relictus saevus)? ei miserae mihi!
quicumque caesos ingemit natus patres,
a me petet supplicia, me cuncti obruent:
si quis minor Busiris aut si quis minor
Antaeus orbem fervidae terret plagae,
ego praeda ducar; si quis Ismarius gregis
Thracis cruenti vindicat, carpent greges
mea membra diri; forsitan poenas petet
irata Iuno: totus huc verget dolor;
secura victo tandem ab Alcide vacat,
paelex supersum— a quanta supplicia expetet,
ne parere possim! fecit hic natus mihi
uterum timendum. quae petam Alcmene loca?
quis me locus, quae regio, quae mundi plaga
defendet aut quas mater in latebras agar
ubique per te nota? sic patriam petam
laresque miseros? Argos Eurystheus tenet;
marita Thebas regna et Ismenon petam
thalamosque nostros, in quibus quondam Iovem
dilecta vidi? pro nimis felix, nimis,
si fulminantem et ipsa sensissem Iovem!
utinam meis visceribus Alcides foret
exectus infans! nunc datum est tempus: datum est
videre natum laude certantem Iovi,
ut et hoc daretur, scire quid fatum mihi
eripere posset, quis memor vivit tui,
o nate, populus? omne iam ingratum est genus.
petam Cleonas? Arcadum populos petam
mentisque terras nobiles quaeram tuis?
hic dira serpens cecidit, hic ales fera,
hic rex cruentus, hic tua fractus manu
qui te sepulto possidet caelum leo:
si grata terra est, populus Alcmenen tuam
defendat omnis. Thracias gentes petam
Hebrique populos? haec quoque est meritis tuis
defensa tellus: stabula cum regno iacent.
hic pax cruento rege prostrato data est:
ubi enim negata est? quod tibi infelix anus
quaeram sepulchrum? de tuis totus rogis
contendat orbis, reliquias magni Herculis
quis populus aut quae templa, quae gentes rogant?
quis, quis petit, quis poscit Alcmenes onus?
quae tibi sepulchra, nate, quis tumulus sat est?
hic totus orbis famae erit titulus tibi.
quid, anime, trepidas? Herculis cineres tenes;
complectere ossa: reliquiae auxilium dabunt,
erunt satis praesidia, terrebunt tuae
reges vel umbrae.
Debitos nato quidem
compesce fletus, mater Alcidae induti,
non est gemendus nec gravi urgendus prece,
virtute quisquis abstulit fatis iter:
aeterna virtus Herculem fieri vetat.
[fortes vetant maerere, degeneres iubent. ]
Sedabo questus vindice amisso parens?
Terra atque pelagus quaque purpureus dies
utrumque clara spectat Oceanum rota
Quot ""misera in uno condidi natos parens?
regno carebam, regna sed poteram dare.
una inter omnes terra quas matres gerit
votis peperci, nil ego a superis peti
incolume nato: quid dare Herculeus mihi
non poterat ardor? quis deus quicquam mihi
negare poterat? vota in hac fuerant manu:
quicquid negaret Iuppiter, daret Hercules.
quid tale genetrix ulla mortalis tulit?
deriguit aliqua mater, ut toto stetit
succisa fetu, bisque septenos gregem
deplanxit una: gregibus aequari meus
quot ille poterat? matribus miseris adhuc
exemplar ingens derat: Alcmene dabo.
cessate, matres, pertinax si quas dolor
adhuc iubet lugere, quas luctus gravis
in saxa vertit; cedite his cunctae malis.
agedum senile pectus, o miserae manus,
pulsate, at una funeri tanto sat est
grandaeva anus defecta, quod totus brevi
† iam quaeret orbis? expedi in planctus tamen
defessa quamquam bracchia: invidiam ut deis
lugendo facias, advoca in planctus genus.
Ite Alcmenae
magnique Iovis plangite natum,
cui concepto lux una perit
noctesque duas contulit Eos:
ipsa quiddam plus luce perit,
totae pariter plangite gentes,
quarum saevos ille tyrannos
iussit Stygias penetrare domos
populisque madens ponere ferrum.
fletum meritis reddite tantis,
totus, totus personet orbis:
fleat Alciden caerula Crete,
magno tellus cara Tonanti:
centum populi bracchia pulsent;
nunc Curetes, nunc Corybantes
arma Idaea quassate manu:
armis illum lugere decet;
nunc, nunc funus plangite verum:
iacet Alcides
non minor ipso, Creta, Tonante.
flete Herculeos, Arcades, obitus,
nondum Phoebe nascente genus:
iuga Parthenii Pheneique sonent
feriatque gravis Maenala planctus
magno Alcidae poscit gemitum
stratus vestris saetiger agris
alesque sequi iussa sagittas
totum pinna velante diem.
flete Argolicae, flete, Cleonae:
hic terrentem moenia quondam
vestra leonem
fregit nostri dextera nati:
date Bistoniae verbera matres
gelidusque sonet planctibus Hebrus:
flete Alciden.
quod non stabulis' nascitur infans
nec vestra greges viscera carpunt;
fleat Antaeo libera tellus
et rapta fero plaga Geryonae:
mecum miserae plangite gentes,
audiat ictus utraque Tethys,
vos quoque, mundi turba citati,
flete Herculeos. numina, casus:
vestrum Alcides cervice meus
mundum, superi, caelumque tulit,
cum stelligeri vector Olympi
pondere liber spiravit Atlans:
ubi nunc vestrae, Iuppiter, arces?
ubi promissi regia mundi?
nempe Alcides mortalis obit,
nempe sepultus. quotiens telis
facibusque tuis ille pepercit,
quotiens ignis spargendus erat!
in me saltem iaculare facem
Semelenque puta.
iamne Elysias, o nate, domus,
iam§ litus habes
ad quod populos natura vocat?
an post raptum Styx atra canem
praeclusit iter teque in primo
limine Ditis fata morantur?
quis nunc umbras, nate, tumultus
manesque tenet?
fugit abducta navita cumba
et Centauris Thessala motis
ferit attonitos ungula manes
anguesque suos hydra sub undas
territa mersit
teque labores, o nate. timent?
fallor, fallor vaesana furens.
nec te manes umbraeque timent.
non Argolico rapta leoni
fulva pellis contecta iuba
laevos operit dira lacertos
vallantque ferae tempora dentes:
donum pharetrae cessere tuae t
telaque mittet iam dextra minor;
vadis inermis, nate, per umbras,
ad quas semper mansurus eris.
Vox Herculis et Alcmena Quid me tenentem regna siderei poli '
caeloque tandem redditum planctu iubes
sentire fatum? parce: iam virtus mihi
in astra et ipsos fecit ad superos iter.
Vnde, unde sonus trepidas aures
ferit? unde meas inhibet lacrimas
fragor? agnosco victum esse chaos.
A Styge, nate, redis iterum mihi
fractaque nou semel est mors horrida?
vicisti rursus mortis loca
puppis et infernae vada tristia?
pervius est Acheron iam languidus
et remeare licet soli tibi
nec te fata tenent post funera?
an tibi praeclusit Pluton iter
et pavidus regni metuit sibi?
certe ego te vidi flagrantibus
impositum silvis, cum plurimus
in caelum fureret flammae metus:
arsisti. cur te, cur ultima
non tenuere tuas umbras loca?
quid timuere tui manes, precor?
umbra quoque es Diti nimis horrida?
HERC Non me gementis stagna Cocyti tenent
nec puppis umbras furva transvexit meas;
iam parce, mater, questibus: manes semel
umbrasque vidi; quicquid in nobis tui
mortale fuerat, ignis evictus tulit:
paterna caelo, pars data est flammis tua.
proinde planctus pone, quos nato paret
genetrix inerti; luctus in turpes eat:
virtus in astra tendit, in mortem timor.
praesens ab astris, mater, Alcides cano:
poenas, cruentus iam tibi Eurystheus dabit;
curru superbum vecta transcendes caput.
me iam decet subire caelestem plagam:
inferna vici rursus Alcides loca.
Mane parumper, cessit, ex oculis, abit,
in astra fertur, fallor an voltus putat
vidisse natum? misera mens incredula est.
es numen et te mundus aeternum tenet,
credo triumphis, regna Thebarum petam
novumque templis additum numen canam.
Numquam Stygias fertur ad umbras
inclita virtus: vivunt fortes
nec Lethaeos saeva per amnes
vos fata trahent, sed cum summas
exiget horas consumpta dies,
iter ad superos gloria pandet.
sed tu, domitor magne ferarum
orbisque simul pacator, ades;
nunc quoque nostras respice terras,
et si qua novo belua voltu
quatiet populos terrore gravi,
tu fulminibus frange trisulcis:
fortius ipso genitore tuo
fulmina mitte."
47,Lucan,phars_8,"Iam super Herculeas fauces nemorosaque Tempe,
Haemoniae deserta petens dispendia silvae,
Cornipedem exhaustum cursu stimulisque negantem
Magnus agens, incerta fugae vestigia turbat,
Implicitasque errore vias.  Pavet ille fragorem
Motorum ventis nemorum; comitumque suorum,
Qui post terga ferit, trepidum laterique timentem
Exanimat. Quamvis summo de culmine lapsus,
Nondum vile sui pretium scit sanguinis esse,
Seque memor fati tantae mercedis habere
Credit adhuc iugulum, quantum pro Caesaris ipse
Avulsa cervice daret. Deserta sequentem
Non patitur tutis fatum celare latebris
Clara viri facies. Multi, Pharsalica castra
Cum peterent, nondum fama prodente ruinas,
Occursu stupuere ducis, vertigine rerum
Adtoniti: cladisque suae vix ipse fidelis
Auctor erat. Gravis est Magno, quicumque malorum
Testis adest. Cunctis ignotus gentibus esse
Mallet, et obscuro tutus transire per orbem
Nomine; sed longi poenas Fortuna favoris
Exigit a misero, quae tanto pondere famae
Res premit adversas, fatisque prioribus urget.
Nunc festinatos nimium sibi sentit honores,
Actaque lauriferae damnat Sullana iuventae.
Nunc et Corycias classes, et Pontica signa
Deiectum meminisse piget. Sic longius aevum
Destruit ingentes animos, et vita superstes
Imperio. Nisi summa dies cum fine bonorum
Adfuit, et celeri praevertit tristia leto,
Dedecori est fortuna prior. Quisquamne secundis
Tradere se fatis audet, nisi morte parata?
Litora contigerat, per quae Peneius amnis
Emathia iam clade rubens exibat in aequor.
Inde ratis trepidum, ventis et fluctibus impar,
Flumineis vix tuta vadis, evexit in altum.
Cuius adhuc remis quatitur Corcyra sinusque
Leucadii, Cilicum dominus terraeque Liburnae,
Exiguam vector pavidus correpsit in alnum.
Conscia curarum, secreta in litora Lesbi
Flectere vela iubes, qua tunc tellure latebas,
Moestior, in mediis quam si, Cornelia, campis
Emathiae stares. Tristes praesagia curas
Exagitant: trepida quatitur formidine somnus:
Thessaliam nox omnis habet: tenebrisque remotis
Rupis in abruptae scopulos extremaque curris
Litora, prospiciens fluctus: nutantia longe
Semper prima vides venientis vela carinae,
Quaerere nec quidquam  de fato coniugis audes.
En ratis, ad vestros quae tendit carbasa portus,
Quid ferat ignoras: et nunc tibi summa pavoris,
Nuntius armorum tristis, rumorque sinister.
Victus adest coniux. Quid perdis tempora luctus?
Cum possis iam flere, times. Tunc puppe propinqua
Prosiluit, crimenque deum crudele notavit,
Deformem pallore ducem, vultusque prementem
Canitie, atque atro squalentes pulvere vestes.
Obvia nox miserae coelum lucemque tenebris
Abstulit, atque animam clausit dolor: omnia nervis
Membra relicta labant: riguerunt corda, diuque
Spe mortis decepta iacet. Iam fune ligato
Litoribus, lustrat vacuas Pompeius arenas.
Quem postquam propius famulae videre fideles,
Non ultra gemitus tacitos incessere fata
Permisere sibi, frustraque adtollere terra
Semianimem conantur heram: quam pectore Magnus
Ambit, et adstrictos refovet complexibus artus.
Coeperat in summum revocato sanguine corpus
Pompeii sentire manus, moestamque mariti
Posse pati faciem: prohibet succumbere fatis
Magnus, et immodicos castigat voce dolores:
Nobile cur robur Fortunae vulnere primo,
Femina, tantorum titulis insignis avorum,
Frangis?  Habes aditum mansurae in saecula famae.
Laudis in hoc sexu, non legum iura, nec arma,
Unica materia est coniux miser.  Erige mentem,
Et tua cum fatis pietas decertet, et ipsum,
Quod sum vicus, ama. Nunc sum tibi gloria maior,
A me quod fasces, et quod pia turba senatus,
Tantaque discessit regum manus. Incipe Magnum
Sola sequi. Deformis, adhuc vivente marito,
Summus et augeri vetitus dolor. Ultima debet
Esse fides, lugere virum.  Tu nulla tulisti
Bello damna meo. Vivit post proelia Magnus,
Sed Fortuna perit: quod defles, illud amasti
Vocibus his correpta viri, vix aegra levavit
Membra solo, tales gemitu rumpente querelas:
O utinam in thalamos invisi Caesaris issem
Infelix coniux , et nulli laeta marito!
Bis nocui mundo: me pronuba ducit Erinnys
Crassorumque umbrae; devotaque manibus illis
Assyrios in castra tuli civilia casus,
Praecipitesque dedi populos, cunctosque fugavi
A caussa meliore deos.  O maxime coniux,
O thalamis indigne meis, hoc iuris habebat
In tantum Fortuna caput! Cur impia nupsi,
Si miserum factura fui?  Nunc accipe poenas,
Sed quas sponte luam. Quo sit tibi mollius aequor,
Certa fides regum, totusque paratior orbis,
Sparge mari comitem. Mallem felicibus armis
Dependisse caput: nunc clades denique lustra,
Magne, tuas.   Ubicumque iaces, civilibus armis
Nostros ulta toros, ades huc atque exige poenas,
Iulia crudelis, placataque pellice caesa,
Magno parce tuo. Sic fata, iterumque refusa
Coniugis in gremium, cunctorum lumina solvit
In lacrimas. Duri flectuntur pectora Magni,
Siccaque Thessalia confundit lumina Lesbos. 
Tunc Mitylenaeum  pleno iam litore vulgus
Adfatur Magnum: Si maxima gloria nobis
Semper erit, tanti pignus servasse mariti,
Tu quoque devotos  sacro tibi foedere muros,
Oramus, sociosque lares dignare vel una
Nocte tua: fac, Magne, locum, quem cuncta revisant
Saecula, quem veniens hospes Romanus adoret.
Nulla tibi subeunda magis  sunt moenia victo.
Omnia victoris possunt sperare favorem:
Haec iam crimen habet. Quid, quod iacet insula ponto,
Caesar eget ratibus?  Procerum pars magna coibit,
Certa loci. Noto reparandum est litore bellum
Accipe templorum cultus, aurumque deorum:
Accipe, si terris, si puppibus ista iuventus
Aptior est: tota, quantum valet, utere Lesbo.
[Accipe: ne Caesar rapiat, tu victus habeto.]
Hoc solum crimen meritae bene detrahe terrae,
Ne nostram videare fidem felixque secutus,
Et damnasse miser.  Tali pietate virorum
Laetus in adversis, et mundi nomine gaudens
Esse fidem, Nullum toto mihi,  dixit, in orbe
Gratius esse solum, non parvo pignore vobis
Ostendi.  Tenuit nostros hac obside Lesbos
Adfectus: hic sacra domus carique penates,
Hic mihi Roma fuit.   Non ulla in litora puppim
Ante dedi fugiens, saevi cum Caesaris iram
Iam scirem meritam, servata coniuge, Lesbon,
Non veritus tantam  veniae committere vobis
Materiem.  Sed iam satis est fecisse nocentes:
Fata mihi totum mea sunt agitanda per orbem.
Heu nimium felix aeterno nomine Lesbos,
Sive doces populos regesque admittere Magnum,
Seu praestas mihi sola fidem.  Nam quaerere certum   est.
Fas quibus in terris, ubi sit scelus. Accipe, numen,
Si quod adhuc mecum es, votorum   extrema meorum:
Da similes Lesbo populos, qui Marte subactum
Non intrare suos, infesto Caesare, portus,
Non exire vetent.  Dixit, moestamque carinae
Imposuit comitem. Cunctos mutare putares
Tellurem patriumque solum: sic litore toto
Plangitur: infestae tenduntur in aethera dextrae:
Pompeiumque minus, cuius Fortuna dolorem
Moverat, ast illam, quam toto tempore belli
Ut civem videre suam, discedere cernens
Ingemuit populus: quam vix, si castra mariti
Victoris peteret, siccis dimittere matres
Iam poterant oculis: tanto devinxit amore
Hos pudor, hos probitas, castique modestia vultus,
Quod, submissa nimis, nulli gravis hospita turbae,
Stantis adhuc fati vixit, quasi coniuge victo.
Iam pelago medios Titan demissus ad ignes,
Nec quibus abscondit, nec si quibus exerit orbem,
Totus erat: vigiles Pompeii in pectore curae
Nunc socias adeunt Romani foederis urbes,
Et varias regum  mentes, nunc invia mundi
Arva super nimios soles Austrumque iacentes.
Saepe labor moestus curarum odiumque futuri
Proiecit fessos incerti pectoris aestus,
Rectoremque ratis de cunctis consulit astris:
Unde notet terras; quae sit mensura secandi
Aequoris in coelo; Syriam quo sidere servet:
Aut quotus in plaustro Libyam bene dirigat ignis.
Doctus ad haec fatur taciti servator Olympi:
Signifero quaecumque fluunt labentia coelo,
Numquam stante polo, miseros fallentia nautas
Sidera non sequimur: sed qui non mergitur undis
Axis inocciduus, gemina clarissimus Arcto,
Ille regit puppes. Hic cum mihi semper in altum
Surget et instabit summis minor Ursa ceruchis;
Bosporon et Scythiae curvantem litora pontum
Spectamus.  Quidquid descendit ab arbore summa
Arctophylax, propiorque mari Cynosura feretur,
In Syriae portus tendit ratis. Inde Canopos
Excipit, Australi coelo contenta vagari
Stella, timens Borean: illa quoque perge sinistra,
Trans Pharon, in medio tanget ratis aequore Syrtes.
Sed quo vela dari, quo nunc pede carbasa tendi
Nostra iubes?  Dubio contra cui pectore Magnus,
Hoc solum toto, respondit, in aequore serva,
Ut sit ab Emathiis semper tua longius oris
Puppis, et Hesperiam pelago coeloque relinquas:
Cetera da ventis. Comitem pignusque recepi
Depositum: tunc certus eram, quae litora vellem;
Nunc portum Fortuna dabit. Sic fatur: at ille
Iusto vela modo pendentia cornibus aequis
Torsit, et in laevum puppim dedit, utque secaret,
Quas Samiae cautes et quas Chios asperat, undas,
Hos dedit in proram, tenet hos in puppe rudentes.
Aequora senserunt motus, aliterque secante
Iam pelagus rostro, nec idem spectante carina,
Mutavere sonum. Non sic moderator equorum,
Dexteriore rota laevum cum circuit axem,
Cogit inoffensae currus accedere metae.
Ostendit terras Titan, et sidera texit.
Sparsus ab Emathia fugit quicumque procella,
Adsequitur Magnum: primusque a litore Lesbi
Occurrit natus, procerum mox turba fidelis.
Nam neque deiecto fatis, acieque fugato
Abstulerat Magno reges Fortuna ministros:
Terrarum dominos et sceptra Eoa tenentes
Exsul habet comites. Iubet ire in devia mundi
Deiotarum, qui sparsa ducis vestigia legit. 
Quando, ait, Emathiis amissus cladibus orbis
Qua Romanus erat, superest, fidissime regum,
Eoam tentare fidem, populosque bibentes
Euphraten, et adhuc securum a Caesare Tigrim.
Ne pigeat Magno quaerentem fata remotas
Medorum penetrare domos, Sythicosque recessus,
Et totum mutare diem, vocesque superbo
Arsacidae perferre meas: Si foedera nobis
Prisca manent, mihi per Latium iurata Tonantem,
Per vestros obstricta magos, implete pharetras,
Armeniosque arcus Geticis intendite nervis:
Si vos, o Parthi, peterem cum  Caspia claustra,
Et sequerer duros aeterni Martis Alanos,
Passus Achaemeniis late discurrere campis,
In tutam trepidos numquam  Babylona coegi.
Arva super Cyri, Chaldaeique ultima regni
Qua rapidus Ganges et qua Nysaeus  Hydaspes
Accedunt pelago, Phoebi surgentis ab igne
Iam propior, quam Persis, eram: tamen omnia vincens
Sustinui nostris vos tantum deesse triumphis:
Solus et e numero regum telluris Eoae
Ex aequo me Parthus adit. Nec munere Magni
Stant semel Arsacidae. Quis enim post vulnera cladis
Assyriae iustas Latii compescuit iras?
Tot meritis obstricta meis, nunc Parthia ruptis
Excedat claustris vetitam per saecula ripam,
Zeugmaque Pellaeum. Pompeio vincite, Parthi;
Vinci Roma volet. Regem parere iubenti
Ardua non piguit, positisque insignibus aulae
Egreditur, famuli raptos indutus amictus.
In dubiis tutum est inopem simulare tyranno.
Quanto igitur mundi dominis securius aevum
Verus pauper agit!  Dimisso in litora rege,
Ipse per Icariae scopulos, Ephesumque relinquens,
Et placidi Colophona maris, spumantia parvae
Radit saxa Sami: spirat de litore Coo
Aura fluens: Gnidon inde fugit, claramque relinquit
Sole Rhodon, magnosque sinus Telmessidos undae
Compensat medio pelago. Pamphylia puppi
Occurrit tellus: nec se committere muris
Ausus adhuc ullis, te primum, parva Phaseli,
Magnus adit. Nam te metui vetat incola rarus.
Exhaustaeque domus populis; maiorque carinae,
Quam tua, turba fuit. Tendens hinc carbasa rursus
Iam Taurum, Tauroque videt Dipsunta cadentem.
Crederet hoc Magnus, pacem cum praestitit undis
Et sibi consultum.  Cilicum per litora tutus
Parva puppe fugit: sequitur pars magna senatus
Ad profugum collecta ducem: parvisque Celendris,
Qua portu mittitque rates recipitque Selinus,
In Procerum coetu tandem moesta ora resolvit
Vocibus his Magnus: Comites bellique fugaeque,
Atque instar patriae, quamvis in litore nudo,
In Cilicum terra, nullis circumdatus armis
Consultem, rebusque novis exordia quaeram,
Ingentes praestate animos: non omnis in arvis
Emathiis cecidi, nec sic mea fata premuntur,
Ut nequeam relevare caput, cladesque receptas
Excutere. An Libyae Marium potuere ruinae
Erigere in fasces, plenis et reddere fastis:
Me pressum leviore manu Fortuna tenebit?
Mille meae Graio volvuntur in aequore puppes,
Mille duces: sparsit potius Pharsalia nostras,
Quam subvertit, opes. Sed me vel sola tueri
Fama potest rerum, toto quas gessimus orbe,
Et nomen, quod mundus amat.    Vos pendite regna
Viribus atque fide, Libyen, Parthosque, Pharonque,
Quaenam Romanis deceat succurrere rebus.
Ast ego curarum, proceres, arcana mearum
Expromam, mentisque meae quo pondera vergant.
Aetas Niliaci nobis suspecta tyranni est:
Ardua quippe fides robustos exigit annos.
Hinc anceps dubii terret sollertia Mauri:
Namque memor generis Carthaginis impia proles
Imminet Hesperiae, multusque in pectore vano est
Hannibal; obliquo maculat qui sanguine regnum,
Et Numidas contingit avos, iam supplice Varo
Intumuit, viditque loco Romana secundo.
Quare agite, Eoum, comites, properemus in orbem.
Dividit Euphrates ingentem gurgite mundum,
Caspiaque immensos seducunt claustra recessus,
Et polus Assyrias alter noctesque diesque
Vertit, et abruptum est nostro mare discolor unda,
Oceanusque suus. Regnandi sola voluntas.
Celsior in campis sonipes, et fortior arcus;
Nec puer aut senior letales tendere nervos
Segnis, et a nulla mors est incerta sagitta.
Primi Pellaeas arcu fregere sarissas,
Bactraque Medorum sedem, murisque superbam
Assyrias Babylona domos.  Nec pila timentur
Nostra nimis Parthis, audentque in bella venire,
Experti Scythicas, Crasso pereunte, sagittas.
Spicula nec solo spargunt fidentia ferro;
Stridula sed multo saturantur tela veneno.
Vulnera parva nocent, fatumque in sanguine summo est
O utinam non tanta mihi fiducia saeviis
Esset in Arsacidis! Fatis nimis aemula nostris
Fata movent Medos, multumque in gente deorum est
Effundam populos alia tellure revulsos,
Excitosque suis immittam sedibus ortus.
Quodsi nos Eoa fides et barbara fallunt
Foedera, vulgati supra commercia mundi
Naufragium Fortuna ferat.   Non regna precabor,
Quae feci; sed magna feram solatia mortis
Orbe iacens alio, nihil haec in membra cruente,
Nil socerum fecisse pie.  Sed cuncta revolvens
Vitae fata meae, semper venerabilis illa
Orbis parte fui: quantus  Maeotida supra!
Quantus apud Tanaim  toto conspectus in ortu!
Quas magis in terras nostrum felicibus actis
Nomen abit, aut unde redit maiore triumpho?
Roma, fave coeptis: quid enim tibi laetius umquam
Praestiterint superi, quam, si civilia Partho
Milite bella geras, tantam consumere gentem,
Et nostris miscere malis?  Cum Caesaris arma
Concurrent Medis,  aut me Fortuna necesse est
Vindicet, aut Crassos.  Sic fatus, murmure sentit
Consilium  damnasse viros: quos Lentulus omnes
Virtutis stimulis et nobilitate dolendi
Praecessit, dignasque tulit modo consule voces: 
Siccine Thessaliae mentem fregere ruinae?
Una dies mundi damnavit fata? secundum
Emathiam lis tanta datur? iacet omne cruenti
Vulneris auxilium? solos tibi, Magne, reliquit
Parthorum Fortuna pedes?    Quid transfuga mundi
Terrarum totos tractus coelumque perosus,
Adversosque polos alienaque sidera quaeris,
Chaldaeos culture deos, et barbara sacra,
Parthorum famulus?   Quid caussa obtendtur armis
Libertatis amor?   Miserum quid decipis orbem,
Si servire potes?  Te, quem Romana regentem
Horruit auditu, quem captos ducere reges
Vidit ab Hyrcanis, Indoque a litore, silvis,
Deiectum fatis, humilem, fractumque videbit,
Extolletque animos Latium vesanus in orbem,
Se simul, et Romam, Pompeio supplice, mensus?
Nil animis fatisque tuis effabere dignum:
Exiget ignorans Latiae commercia linguae,
Ut lacrimis se, Magne roges.   Patimurne pudoris
Hoc vulnus, clades ut Parthia vindicet ante
Hesperias, quam Roma suas?   Civilibus armis
Elegit te nempe ducem.  Quid vulnera nostra
In Scythicos spargis populos, cladesque latentes?
Quid Parthos transire doces?  Solatia tanti
Perdit Roma mali, nullos admittere reges
Sed civi servire suo.   Iuvat ire per orbem
Ducentem saevas Romana in moenia gentes,
Signaque ab Euphrate cum Crassis capta sequentem?
Qui solus regum, fato celante favorem.
Defuit Emathiae, nunc  tantas ille lacesset
Auditi victoris opes, aut iungere fata
Tecum , Magne, volet?    Non haec fiducia genti est.
Omnis in Arctois populus quicumque pruinis
Nascitur, indomitus bellis, et mortis amator.
Quidquid ad Boos tractus mundique teporem
Labitur, emollit gentes dementia coeli.
Illic et laxas vestes, et fluxa virorum
Velamenta vides. Parthus per Medica rura,
Sarmaticos inter campos, effusaque plano
Tigridis arva solo, nulli superabilis hosti est
Libertate fugae: sed non, ubi terra tumebit,
Aspera conscendet montis iuga; nec per opacas
Bella geret tenebras incerto debilis arcu,
Nec franget nando violenti vorticis amnem,
Nec tota in pugna perfusus sanguine membra
Exiget aestivum calido sub pulvere solem.
Non aries illis, non ulla est machina belli:
Haud fossas implere valent: Parthoque sequente
Murus erit, quodcumque potest obstare sagittae.
Pugna levis, bellumque fugax, turmaeque vagante,
Et melior cessisse loco, quam pellere, miles.
Illita tela dolis, nec Martem cominus umquam
Ausa pati virtus, sed longe tendere nervos,
Et, quo ferre velint, permittere vulnera ventis.
Ensis habet vires, et gens quaecumque virorum est,
Bella gerit gladiis; nam Medos proelia prima
Exarmant, vacuaeque iubent remeare pharetrae.
Nulla manus illis fiducia, tota veneni est.
Credis, Magne, viros, quos in discrimina belli
Cum ferro venisse parum  est? Tentare pudendum
Auxilium tanti est, toto divisus ut orbe
A terra moriare tua? tibi barbara tellus
Incumbat? te parva tegant ac vilia busta,
Invidiosa tamen, Crasso quaerente sepulchrum?
Sed tua sors levior, quoniam mors ultima poena est,
Nec metuenda viris. At non Cornelia letum
Infando sub rege timet. Num barbara nobis
Est ignota Venus, quas ritu caeca ferarum
Polluit innumeris leges et foedera tedae
Coniugibus? thalamique patent secreta nefandi.
Inter mille nurus epulis vesana meroque
Regia non ullos exceptos legibus horret
Concubitus: tot femineis complexibus unum
Non lassat nox una marem. Iacuere sorores
In fratrum thalamis, sacrataque pignora matrum.
Damnat apud gentes sceleris non sponte peracti
Oedipodionias infelix fabula Thebas:
Parthorum dominus quoties sic sanguine mixto
Nascitur Arsacides!  Cui fas implere parentem,
Quid rear esse nefas?  Proles tam clara Metelli
Stabit barbarico coniux millesima lecto:
Quamquam non ulli plus regia, Magne, vacabit
Saevitia stimulante Venus, titulisque virorum.
Nam quo plura iuvent Parthum portenta, fuisse
Hanc sciet et Crassi: ceu pridem debila fatis
Assyriia, trahitur cladis captiva vetustae.
Haereat Eoae vulnus miserabile sortis;
Non solum auxilium funesto a rege petisse,
Sed gessisse prius bellum civile pudebit.
Nam quod apud populos crimen socerique tuumque
Maius erit, quam quod, vobis miscentibus arma,
Crassorum vindicta perit?  Incurrere cuncti
Debuerant in Bactra duces, et ne qua vacarent
Arma, vel Arctoum Dacis Rhenique catervis
Imperii nudare latus, dum perfida Susa
In tumulos prolapsa virum, Babylonque iacerent.
Assyriae paci finem, Fortuna, precamur:
Et, si Thessaliae bellum civile peractum est,
Ad Partho, qui vicit, eat.  Gens unica mundi est,
De qua Caesareis possim  gaudere triumphis.
Non tibi, cum primum gelidum transibis Araxen,
Umbra senis moesti Scythicis confixa sagittis
Ingeret has voces?  Tu, quem post funera nostra
Ultorem cinerum nudae speravimus umbrae,
Ad foedus pacemque venis?   Tunc plurima cladis
Occurrent monimenta tibi: quae moenia trunci
Lustrarunt cervice duces, ubi nomina tanta
Obruit Euphrates, et nostra cadavera Tigris
Detulit in terras, ac reddidit. Ire per ista
Si potes, in media socerum quoque, Magne, sedentem
Thessalia placare potes.  Quin respicis orbem
Romanum?     Si regna times proiecta sub Austro,
Infidumque Iubam, petimus Pharon arvaque Lagi.
Syrtibus hinc Libycis tuto est Aegyptus: at inde
Gurgite septeno rapidus mare submovet amnis:
Terra suis contenta bonis, non indiga mercis
Aut Iovis: in solo tanta est fiducia  Nilo.
Sceptra puer Ptolemaeus habet, tibi debita, Magne,
Tutelae commissa tuae. Quis nominis umbram
Horreat?  Innocua est aetas: nec iura fidemque
Respectumque deum veteris speraveris aulae.
Nil pudet adsuetos sceptris: mitissima sors est
Regnorum sub rege novo. Non plura locutus
Impulit huc animos. Quantum spes ultima rerum
Libertatis habet! Victa est sententia Magni. 
Tunc Cilicum liquere solum, Cyproque citatas
Immisere rates, nullas cui praetulit aras
Undae diva memor Paphiae, si numina nasci
Credimus, aut quemquam fas est coepisse deorum.
Haec ubi deseruit Pompeius litora, totos
Emensus Cypri scopulos, quibus exit in Austrum,
Inde maris vasti transverso vertitur aestu:
Nec tenuit gratum nocturno lumine montem,
Infimaque Aegypti pugnaci litora velo
Vix tetigit, qua dividui pars maxima Nili
In vada decurrit Pelusia septimus amnis.
Tempus erat, quo Libra pares examinat horas,
Non uno plus aequa die, noctique rependit
Lux minor hibernae verni solatia damni.
Comperit ut regem Casio se monte tenere,
Flectit iter: nec Phoebus adhuc, nec carbasa languent.
Iam rapido speculator eques per litora cursu
Hospitis adventu pavidam compleverat aulam.
Consilii vix tempus erat: tamen omnia monstra
Pellaeae colere domus: quos inter Achoreus,
Iam placidus senio, fractisque modestior annis,
(Hunc genuit, custos Nili crescentis in arva,
Memphis vana sacrit; illo cultore deorum
Lustra suae Phoebes non unus vixerat Apis)
Consilii vox prima fuit; meritumque, fidemque,
Sacraque defuncti iactavit pignora patris.
Sed, melior suadere malis, et nosse tyrannos,
Ausus Pompeium leto damnasse Pothinus:
Ius et fas multos faciunt, Ptolemaee, nocentes.
Dat poenas laudata fides, cum sustinet, inquit,
Quos Fortuna premit. Fatis accede deisque,
Et cole felices; miseros fuge. Sidera terra
Ut distant, ut flamma mari, sic utile recto.
Sceptrorum vis tota perit, si pendere iusta
Incipit: evertitque arces respectus honesti.
Libertas scelerum est, quae regna invisa tuetur,
Sublatusque modus gladiis. Facere omnia saeve
Non impune licet, nisi cum facis. Exeat aula,
Qui vult esse pius.  Virtus et summa potestas
Non coeunt: semper metuet, quem saeva pudebunt.
Non impune tuos Magnus contemserit annos;
Qui te nec victos arcere a litore nostro
Posse putat.  Neu te sceptris privaverit hospes,
Pignora sunt propiora tibi: Nilonque Pharonque,
Si regnare piget, damnatae redde sorori.
Aegyptum certe Latiis tueamur ab armis.
Quidquid non fuerit Magni, dum bella geruntur,
Nec victoris erit.  Toto iam pulsus ab orbe,
Postquam nulla manet rerum fiducia, quaerit,
Cum qua gente cadat: rapitur civilibus umbris.
Nec soceri tantum arma fugit:  fugit ora senatus,
Cuius Thessalicas saturat pars magna volucres:
Et metuit gentes, quas uno in sanguine mixtas
Deseruit: regesque timet, quorum omnia mersit:
Thessaliaeque reus, nulla tellure receptus,
Sollicitat nostrum, quem nondum prodidit, orbem.
Iustior in Magnum  nobis, Ptolemaee, querelae
Caussa data est. Quid sepositam semperque quietam
Crimine bellorum maculas Pharon, arvaque nostra
Victori suspecta facis? cur sola cadenti
Haec placuit tellus, in quam Pharsalica fata
Conferres, poenasque tuas?  Iam crimen habemus,
Purgandum gladio, quod nobis sceptra senatus
Te suadente dedit.  Votis tua fovimus arma.
Hoc ferrum, quod fata iubent proferre, paravi
Non tibi, sed victo. Feriam  tua viscera, Magne:
Malueram soceri: rapimur, quo cuncta feruntur.
Tene mihi dubitas an sit violare necesse,
Cum liceat?   Quae te nostri fiducia regni
Huc agit, infelix?  Populum non cernis inermem,
Arvaque vix refluo fodientem mollia Nilo ?
Metiri sua regna decet viresque fateri.
Tu, Ptolemaee, potes Magni fulcire ruinam,
Sub qua Roma iacet? bustum cineresque movere
Thessalicos audes, bellumque in regna vocare?
Ante aciem Emathiam nullis accessimus armis:
Pompeii nunc castra placent, quae deserit orbis?
Nunc, victoris opes et cognita fata lacessis?
Adversis non deesse decet, sed laeta secutos.
Nulla fides umquam miseros elegit amicos. 
Adsensere omnes sceleri. Laetatur honore
Rex puer insueto, quod iam sibi tanta licere
Permittant famuli. Sceleri delectus Achillas.
Perfida qua tellus Casiis excurrit arenis,
Et vada testantur iunctas Aegyptia Syrtes,
Exiguam sociis monstri gladiisque carinam
Instruit. O superi, Nilusne et barbara Memphis,
Et Pelusiaci tam mollis turba Canopi
Hos animos?   Sic fata premunt civilia mundum?
Sic Romana iacent? Ullusue in cladibus istis
Est locus Aegypto, Phariusque admittitur ensis?
Hanc certe servate fidem, civilia bella:
Cognatas praestate manus, externaque monstra
Pellite, si meruit tam claro nomine Magnus
Caesaris esse nefas. Tanti; Ptolemaee, ruinam
Nominis haud metuis  coeloque tonante, profanas
Inseruisse manus, impure ac semivir, audes?
Non domitor mundi, nec ter Capitolia curru
Invectus, regumque potens, vindexque senatus,
Victorisque gener; Phario satis esse tyranno
Quod poterat, Romanus erat. Quid viscera nostra
Scrutaris gladio  Nescis, puer improbe, nescis,
Quo tua sit fortuna loco: iam iure sine ullo
Nili sceptra tenes: cecidit civilibus armis,
Qui tibi regna dedit.   Iam vento vela negarat
Magnus, et auxilio remorum infanda petebat
Litora: quem contra non longa vecta biremi
Adpulerat scelerata manus: Magnoque patere
Fingens regna Phari, celsae de puppe carinae
In parvam iubet ire ratem, litusque malignum
Incusat, bimaremque vadis frangentibus aestum,
Qui vetet externas terris advertere classes.
Quodnisi fatorum leges intentaque iussu
Ordinis aeterni miserae vicinia mortis
Damnatum leto traherent ad litora Magnum,
Non ulli comitum sceleris praesagia deerant:
Quippe, fides si pura foret, si regia Magno
Sceptrorum auctori vera pietate pateret,
Venturum tota Pharium cum classe tyrannum.
Sed cedit fatis, classemque relinquere iussus
Obsequitur, letumque iuvat praeferre timori.
Ibat in hostilem praeceps Cornelia puppim,
Hoc magis impatiens egresso deesse marito,
Quod metuit clades. Remane, temeraria coniunx,
Et tu, nate, precor, longeque e litore casus
Exspectate meos: et in hac cervice tyrannm
Explorate fidem, dixit. Sed dura vetanti
Tendebat geminas amens Cornelia palmas:
Quo sine me, crudelis, abis?  Iterumne relinquor,
Thessalicis submota malis?  Numquam omine laeto
Distrahimur miseri. Poteras non flectere puppim,
Cum fugeres, alio, latebrisque relinquere Lesbi,
Omnibus a terris si nos arcere parabas.
An tantum in fluctus placeo comes?   Haec ubi frustra
Effudit, prima pendet tamen anxia puppe:
Attonitoque metu nec quoquam avertere visus,
Nec Magnum spectare potest. Stetit anxia classis
Ad ducis eventum, metuens non arma nefasque,
Sed ne submissis precibus Pompeius adoret
Sceptra sua donata manu. Transire parantem
Romanus Pharia miles de puppe salutat
Septimius: qui (pro superum pudor!) arma satelles
Regia gestabat posito deformia pilo:
Immanis, violentus, atrox, nullaque ferarum
Mitior in caedes. Quis non, Fortuna, putasset
Parcere te populis, quod bello haec dextra vacasset,
Thessaliaque procul tam noxia tela fugasses?
Disponis gladios, ne quo non fiat in orbe,
Heu, facinus civile tibi.  Victoribus ipsis
Dedecus, et numquam superum caritura pudore
Fabula; Romanus regi sic paruit ensis,
Pellaeusque puer gladio tibi colla recidit,
Magne, tuo. Qua posteritas in saecula mittet
Septimium fama? scelus hoc quo nomine dicent,
Qui Bruti dixere nefas? Iam venerat horae
Terminus extremae, Phariamque ablatus in alnum
Perdiderat iam iura sui. Tunc stringere ferrum
Regia monstra parant. Ut vidit cominus enses,
Involvit vultus, atque, indignatus apertum
Fortunae praestare caput, tunc lumina pressit,
Continuitque animam, ne quas effundere voces
Posset, et aeternam fletu corrumpere tamam.
At postquam mucrone latus funestus Achillas
Perfodit, nullo gemitu consensit ad ictum,
Despexitque nefas, servatque immobile corpus,
Seque probat moriens, atque haec in pectore volvit:
Saecula Romanos numquam tacitura labores
Attendunt, aevumque sequens speculatur ab omni
Orbe ratem, Phariamque fidem.   Nunc consule famae.
Fata tibi longae fluxerunt prospera vitae:
Ignorant populi, si non in morte probaris,
An scieris adversa pati. Ne cede pudori,
Auctoremque dole fati. Quacumque feriris,
Crede manum soceri. Spargant lacerentque licebit,
Sum tamen, o superi, felix, nullique potestas
Hoc auferre deo. Mutantur prospera vitae:
Non fit morte miser.   Videt hanc Cornelia caedem,
Pompeiusque meus. Tanto patientius, oro,
Claude, dolor, gemitus: natus coniuxque, peremptum
Si mirantur, amant. Talis custodia Magno
Mentis erat: ius hoc animi morientis habebat. 
At non tam patiens Cornelia cernere saevum
Quam perferre nefas, miserandis aethera complet
Vocibus: o coniunx, ego te scelerata peremi:
Letiferae tibi caussa morae fuit avia Lesbos,
Et prior in Nili pervenit litora Caesar.
Nam cui ius alii sceleris?  Sed, quisquis in istud
A superis immisse caput, vel Caesaris irae
Vel tibi prospiciens, nescis, crudelis, ubi ipsa
Viscera sint Magni: properas, atque ingeris ictus,
Qua votum est victo. Poenas non morte minores
Pendat, et ante meum videat caput. Haud ego culpa
Libera bellorum, quae matrum  sola per undas
Et per castra comes, nullis absterrita fatis,
Victum, quod reges etiam timuere, recepi.
Hoc merui, coniux, in tuta puppe relinqui?
Perfide, parcebas? te fata extrema petente,
Vita digna fui?  Moriar, nec munere regis.
Aut mihi praecipitem, nautae, permittite saltum,
Aut laqueum collo tortosque aptare rudentes:
Aut aliquis Magno dignus comes exigat ensem.
Pompeio praestare potest, quod Caesaris armis
Imputet. O saevi, properantem in fata tenetis
Vivis adhuc, coniux, et iam Cornelia non est
Iuris, Magne, sui. Prohibent accersere mortem:
Servor victori. Sic fata, interque suorum
Lapsa manus, rapitur, trepida fugiente carina.
At Magni cum terga sonent et pectora ferro,
Permansisse decus sacrae venerabile formae,
Iratamque deis faciem, nil ultima mortis
Ex habitu vultuque viri mutasse, fatentur
Qui lacerum videre caput. Nam saevus in ipso
Septimius sceleris maius scelus invenit actu:
Ac retegit sacros, scisso velamine, vultus
Semianimis Magni, spirantiaque occupat ora,
Collaque in obliquo ponit languentia transtro.
Tunc nervos venasque secat, nodosaque frangit
Ossa diu: nondum artis erat, caput ense rotare.
At postquam trunco cervix abscisa recessit,
Vindicat hoc Pharius dextra gestare satelles.
Degener atque operae, miles Romane, secundae,
Pompeii diro sacrum caput ense recidis,
Ut non ipse feras? Pro summi fata pudoris!
Impius ut Magnum nosset puer, illa verenda
Regibus hirta coma, et generosa fronte decora
Caesaries comprensa manu est, Pharioque veruto,
Dum vivunt vultus, atque os in murmura pulsant
Singultus animae, dum lumina nuda rigescunt,
Suffixum caput est, quo numquam bella iubente
Pax fuit: hoc leges, Campumque, et rostra movebat:
Hac facie Fortuna tibi Romana placebas.
Nec satis infando fuit hoc vidisse tyranno:
Vult sceleri superesse fidem. Tunc arte nefanda
Submota est capiti tabes: raptoque cerebro
Exsiccata cutis, putrisque effluxit ab alto
Humor, et infuso facies solidata veneno est.
Ultima Lageae stirpis, perituraque proles,
Degener, incestae sceptris cessure sororis,
Cum tibi sacrato Macedon servetur in antro,
Et regum cineres exstructo monte quiescant,
Cum Ptolemaeorum manes seriemque pudendam
Pyramides claudant, indignaque Mausolea:
Litora Pompeium feriunt, truncusque vadosis
Huc illuc iactatur aquis?  Adeone molesta
Totum  cura fuit socero servare cadaver?
Hac Fortuna fide Magni tam prospera fata
Pertulit: hac illum summo de culmine rerum
Morte petit, cladesque omnes exegit in uno
Saeva die, quibus immunes tot praestitit annos:
Pompeiusque fuit, qui numquam mixta videret
Laeta malis: felix nullo turbante deorum,
Et nullo parcente miser. Semel impulit illum
Dilata Fortuna manu. Pulsatur arenis,
Carpitur in scopulis, hausto per vulnera fluctu
Ludibrium pelagi: nullaque manente figura,
Una nota est Magno capitis factura revulsi. 
Ante tamen Pharias victor quam tangat arenas,
Pompeio raptim tumulum Fortuna paravit,
Ne iaceat nullo, vel ne meliore sepulchro.
E latebris pavidus decurrit ad aequora Cordus.
Quaestor ab Idalio Cinyraeae litore Cypri
Infaustus Magni fuerat comes. Ille per umbras
Ausus ferre gradum, victum pietate timorem
Compulit, ut mediis quaesitum corpus in undis
Duceret ad terram, traheretque ad litora Magnum.
Lucis moesta parum per densas Cynthia nubes
Praebebat; cano sed discolor aequore truncus
Conspicitur. Tenet ille ducem complexibus arctis,
Eripiente mari: nunc victus pondere tanto
Exspectat fluctus, pelagoque iuvante cadaver
Impellit. Postquam sicco iam litore sedit,
Incubuit Magno, lacrimasque effudit in omne
Vulnus, et ad superos obscuraque sidera fatur:
Non pretiosa petit cumulato ture sepulchra
Pompeius, Fortuna, tuus; non pinguis ad astra
Ut ferat e membris Eoos fumus odores,
Ut Romana suum gestent pia colla parentem,
Praeferat ut veteres feralis pompa triumphos,
Ut resonent cantu tristi fora, totus ut ignem
Proiectis moerens exercitus ambiat armis.
Da vilem Magno plebeii funeris arcam,
Quae lacerum corpus siccos effundat in ignes.
Robora non desint misero, nec sordidus ustor.
Sit satis, o superi, quod non Cornelia fuso
Crine iacet, subicique facem complexa maritum
Imperat, extremo sed abest a munere busti
Infelix coniux, nec adhuc a litore longe est.
Sic fatus, parvos iuvenis procul adspicit ignes,
Corpus, vile suis, nullo custode cremantes.
Inde rapit flammas, semiustaque robora membris
Subducens, Quaecumque es, sit, neglecta, nec ulli
Cara tuo, sed Pompeio felicior umbra,
Quod iam compositum violat manus hospita bustum,
Da veniam; si quid sensus post fata relictum est,
Cedis et ipsa rogo, paterisque haec damna sepulchri,
Teque pudet sparsis Pompeii manibus, uri.
Sic fatur, plenusque sinus ardente favilla
Pervolat ad truncum; qui fluctu paene relatus
Litore pendebat. Summas dimovit arenas,
Et collecta procul lacerae fragmenta carinae
Exigua trepidus posuit scrobe. Nobile corpus
Robora nulla premunt, nulla strue membra recumbunt:
Admotus Magnum, non subditus, accipit ignis.
Ile sedens iuxta flammas: O maxime, dixit,
Ductor, et Hesperii maiestas nominis una,
Si tibi iactatu pelagi, si funere nullo
Tristior iste rogus; manes animamque potentem
Officiis averte meis: iniuria fati
Hoc fas esse iubet; ne ponti belua quidquam,
Ne fera, ne volucres, ne saevi Caesaris ira
Audeat: exiguam, quantum potes, accipe flammam,
Romana succense manu. Fortuna recursus
Si det in Hesperiam, non hac in sede quiescent
Tam sacri cineres, sed te Cornelia, Magne,
Accipiet, nostraque manu transfundet in urnam.
Interea parvo signemus litora saxo,
Ut nota sit busti; si quis placare peremptum
Forte volet, plenos et reddere mortis honores;
Inveniat trunci cineres, et norit arenas,
Ad quas, Magne, tuum referat caput. Haec ubi fatus,
Excitat invalidas admoto fomite flammas.
Carpitur, et lentum Magnus destillat in ignem,
Tabe fovens bustum. Sed iam percusserat astra
Aurorae praemissa dies: ille, ordine rupto
Funeris, adtonitus latebras in litore quaerit.
Quam metuis, demens, isto pro crimine poenam,
Quo te fama loquax omnes accepit in annos
Condita laudabit Magni socer impius ossa:
I modo securus veniae, fassusque sepulchrum
Posce caput. Cogit pietas imponere finem
Officio. Semiusta rapit resolutaque nondum
Ossa satis, nervis et inustis plena medullis
Aequorea restinguit aqua, congestaque in unum
Parva clausit humo. Tunc, ne levis aura retectos
Auferret cineres, saxo compressit arenam:
Nautaque ne bustum religato fune moveret,
Inscripsit sacrum semiusto stipite nomen:
HIC SITUS EST MAGNUS. Placet hoc, Fortuna, sepulchrum
Dicere Pompeii, quo condi maluit illum,
Quam terra caruisse socer? Temeraria dextra,
Cur obicis Magno tumulum, manesque vagantes
Includis?  Situs est, qua terra extrema refuso
Pendet in Oceano. Romanum nomen et omne
Imperium Magno est tumuli modus. Obrue saxa,
Crimine plena deum. Si tota est Herculis Oete,
Et iuga tota vacant Bromio Nyseia, quare
Unus in Aegypto Magno lapis   Omnia Lagi
Arva tenere potest, si nullo cespite nomen
Haeserit. Erremus populi, cinerumque tuorum,
Magne, metu nullas Nili calcemus arenas.
Quodsi tam sacro dignaris nomine saxum,
Adde actus tantos, monimentaque maxima rerum:
Adde truces Lepidi motus, Alpinaque bella,
Armaque Sertori, revocato consule, victa,
Et currus, quos egit eques: commercia tuta
Gentibus, et pavidos Cilicas maris. Adde subactam
Barbariem, gentesque vagas, et quidquid in Euro
Regnorum Boreaque iacet. Dic semper ab armis
Civilem repetisse togam: ter curribus actis
Contentum patriae multos donasse triumphos.
Quis capit haec tumulus?  Surgit miserabile bustum
Non ullis plenum titulis, non ordine tanto
Fastorum: solitumque legi super alta deorum
Culmina, et exstructos spoliis hostilibus arcus,
Haud procul est ima Pompeii nomen arena,
Depressum tumulo, quod non legat advena rectus,
Quod, nisi monstratum, Romanus transeat hospes. 
Noxia civili tellus Aegyptia fato,
Haud equidem immerito Cumanae carmine vatis
Cautum, ne Nili Pelusia tangeret ora
Hesperius miles, ripasque aestate tumentes.
Quid tibi saeva precer pro tanto crimine tellus?
Vertat aquas Nilus, quo nascitur orbe, retentus,
Et steriles egeant hibernis imbribus agri,
Totaque in Aethiopum putres solvaris arenas.
Nos in templa tuam Romana accepimus Isin,
Semicanesque deos, et sistra iubentia luctus,
Et quem tu plangens hominem testaris Osirin:
Tu nostros, Aegypte, tenes in pulvere Manes.
Tu quoque, cum saevo dederis iam templa tyranno,
Nondum Pompeii cineres, o Roma, petisti:
Exsul adhuc iacet umbra ducis. Si saecula prima
Victoris timuere minas: nunc excipe saltem
Ossa tui Magni, si nondum   subruta fluctu
Invisa tellure sedent. Quis busta timebit?
Quis sacris dignam movisse verebitur umbram?
Imperet hoc nobis utinam scelus, et velit uti
Nostro Roma sinu: satis o nimiumque beatus,
Si mihi contingat manes transferre revulsos
Ausoniam, si tale ducis violare sepulchrum.
Forsitan, aut sulco sterili cum poscere finem
A superis, aut Roma volet feralibus Austris,
Ignibus aut nimiis, aut terrae tecta moventi,
Consilio iussuque deum transibis in urbem,
Magne, tuam, summusque feret tua busta sacerdos.
Nunc quis ad exustam Cancro torrente Syenen
Ibit, et imbrifera siccas sub Pleiade Thebas,
Spectator Nili: quis rubri stagna profundi,
Aut Arabum portus mercis mutator Eoae,
Magne, petet, quem non tumuli venerabile saxum,
Et cinis in summis forsan turbatus arenis
Advertet, manesque tuos placare iuvabit,
Et Casio praeferre Iovi? Nil ista nocebunt
Famae busta tuae. Templis auroque sepultus
Vilior umbra fores: nunc est pro numine summo,
Hoc tumulo Fortuna iacens. Augustius aris
Victoris Libyco pulsatur in aequore saxum.
Tarpeiis qui saepe deis sua tura negarunt,
Inclusum fusco venerentur cespite numen.
Proderit hoc olim, quod non mansura sepulcri
Ardua marmoreo surrexit pondere moles.
Pulveris exigui sparget non longa vetustas
Congeriem, bustumque cadet, mortisque peribunt
Argumenta tuae. Veniet felicior aetas,
Qua sit nulla fides saxum monstrantibus istud:
Atque erit Aegyptus populis fortasse nepotum
Tam mendax Magni tumulo, quam Creta Tonantis."
48,Silius Italicus,pun_3,"Postquam rupta fides Tyriis et moenia castae
non aequo superum genitore euersa Sagunti,
extemplo positos finiti cardine mundi
uictor adit populos cognataque limina Gades.
nec uatum mentes agitare et praescia corda
cessatum super imperio: citus aequore Bostar
uela dare et rerum praenoscere fata iubetur.
prisca fides adytis longo seruatur ab aeuo,
qua sublime sedens, Cirrhaeis aemulus antris,
inter anhelantis Garamantas corniger Hammon
fatidico pandit uenientia saecula luco.
hinc omen coeptis et casus scire futuros
ante diem bellique uices nouisse petebat. 
Exin clauigeri ueneratus numinis aras
captiuis onerat donis, quae nuper ab arce
uictor fumantis rapuit semusta Sagunti.
uulgatum, nec cassa fides, ab origine fani
impositas durare trabes solasque per aeuum
condentum nouisse manus. hinc credere gaudent
consedisse deum seniumque repellere templis.
tum, quis fas et honos adyti penetralia nosse,
femineos prohibent gressus ac limine curant
saetigeros arcere sues. nec discolor ulli
ante aras cultus: uelantur corpora lino,
et Pelusiaco praefulget stamine uertex.
discinctis mos tura dare atque e lege parentum
sacrificam lato uestem distinguere clauo:
pes nudus tonsaeque comae castumque cubile.
inrestincta focis seruant altaria flammae,
sed nulla effigies simulacraue nota deorum
maiestate locum et sacro impleuere timore. 
In foribus labor Alcidae: Lernaea recisis
anguibus hydra iacet, nexuque elisa leonis
 ora Cleonaei patulo caelantur hiatu.
at Stygius saeuis terrens latratibus umbras
ianitor, aeterno tum primum tractus ab antro,
uincla indignatur, metuitque Megaera catenas.
iuxta Thraces equi pestisque Erymanthia et altos
aeripedis ramos superantia cornua cerui.
nec leuior uinci Libycae telluris alumnus
matre super stratique genus deforme bimembres
Centauri frontemque minor nunc amnis Acarnan.
inter quae fulget sacratis ignibus Oete,
ingentemque animam rapiunt ad sidera flammae. 
Postquam oculos uaria impleuit uirtutis imago,
mira dehinc cernit: surgentis mole profundi
inuectum terris subitum mare nullaque circa
litora et infuso stagnantis aequore campos.
nam qua caeruleis Nereus euoluitur antris
atque imo freta contorquet Neptunia fundo,
proruptum exundat pelagus, caecosque relaxans
Oceanus fontis torrentibus ingruit undis.
tum uada, ceu saeuo penitus permota tridenti,
luctantur terris tumefactum imponere pontum.
mox remeat gurges tractoque relabitur aestu,
ac ratis erepto campis deserta profundo,
et fusi transtris expectant aequora nautae.
Cymothoes ea regna uagae pelagique labores
Luna mouet, Luna, immissis per caerula bigis,
fertque refertque fretum, sequiturque reciproca Tethys. 
Haec propere spectata duci; nam multa fatigant.
curarum prima exercet, subducere bello
consortem thalami paruumque sub ubere natum.
uirgineis iuuenem taedis primoque Hymenaeo
imbuerat coniunx memorique tenebat amore.
 at puer, obsessae generatus in ore Sagunti,
bissenos Lunae nondum compleuerat orbes.
quos ut seponi stetit et secernere ab armis,
adfatur ductor: Spes o Carthaginis altae,
nate, nec Aeneadum leuior metus, amplior, oro,
sis patrio decore et factis tibi nomina condas,
quis superes bellator auum; iamque aegra timoris
Roma tuos numerat lacrimandos matribus annos.
ni praesaga meos ludunt praecordia sensus,
ingens hic terris crescit labor: ora parentis
agnosco toruaque oculos sub fronte minacis
uagitumque grauem atque irarum elementa mearum.
si quis forte deum tantos inciderit actus
ut nostro abrumpat leto primordia rerum,
hoc pignus belli, coniunx, seruare labora.
cumque datum fari, duc per cunabula nostra:
tangat Elissaeas palmis puerilibus aras
et cineri iuret patrio Laurentia bella.
inde ubi flore nouo pubescet firmior aetas,
emicet in Martem et calcato foedere uictor
in Capitolina tumulum mihi uindicet arce.
tu uero, tanti felix quam gloria partus
expectat, ueneranda fide, discede periclis
incerti Martis durosque relinque labores.
nos clausae niuibus rupes suppostaque caelo
saxa manent, nos Alcidae mirante nouerca
sudatus labor et, bellis labor acrior, Alpes.
quod si promissum uertat Fortuna fauorem
laeuaque sit coeptis, te longa stare senecta
aeuumque extendisse uelim; tua iustior aetas,
ultra me improperae ducant cui fila sorores.
Sic ille. at contra Cirrhaei sanguis Imilce
Castalii, quae materno de nomine dicta
(Castulo Phoebei seruat cognomina uatis)
aeque ex sacrata repetebat stirpe parentes.
tempore quo Bacchus populos domitabat Hiberos
concutiens thyrso atque armata Maenade Calpen,
lasciuo genitus Satyro nymphaque Myrice
Milichus indigenis late regnarat in oris
cornigeram attollens genitoris imagine frontem.
hinc patriam clarumque genus referebat Imilce,
barbarica paulum uitiato nomine lingua.
quae tunc sic lacrimis sensim manantibus infit:
Mene, oblite tua nostram pendere salute,
abnuis inceptis comitem? sic foedera nota
primitiaeque tori, gelidos ut scandere tecum
deficiam montis coniunx tua? crede uigori
femineo. castum haud superat labor ullus amorem.
sin solo aspicimur sexu, fixumque relinqui,
cedo equidem nec fata moror; deus annuat, oro:
i felix, i numinibus uotisque secundis
atque acies inter flagrantiaque arma relictae
coniugis et nati curam seruare memento.
quippe nec Ausonios tantum nec tela nec ignes
quantum te metuo: ruis ipsos acer in enses
obiectasque caput telis, nec te ulla secundo
euentu satiat uirtus, tibi gloria soli
fine caret, credisque uiris ignobile letum
belligeris in pace mori. tremor implicat artus,
nec quemquam horresco, qui se tibi conferet unus.
sed tu, bellorum genitor, miserere nefasque
auerte et serua caput inuiolabile Teucris.
Iamque adeo egressi steterant in litore primo,
et promota ratis, pendentibus arbore nautis,
aptabat sensim pulsanti carbasa uento,
cum lenire metus properans aegramque leuare
attonitis mentem curis sic Hannibal orsus:
Ominibus parce et lacrimis, fidissima coniunx.
 et pace et bello cunctis stat terminus aeui,
extremumque diem primus tulit; ire per ora
nomen in aeternum paucis mens ignea donat,
quos pater aetheriis caelestum destinat oris.
an Romana iuga et famulas Carthaginis arces
perpetiar? stimulant manes noctisque per umbras
increpitans genitor, stant arae atque horrida sacra
ante oculos, breuitasque uetat mutabilis horae
prolatare diem. sedeamne, ut nouerit una
me tantum Carthago, et, qui sim, nesciat omnis
gens hominum, letique metu decora alta relinquam?
quantum etenim distant a morte silentia uitae?
nec tamen incautos laudum exhorresce furores.
et nobis est lucis honos, gaudetque senecta
gloria, cum longo titulis celebratur in aeuo.
te quoque magna manent suscepti praemia belli.
dent modo se superi, Thybris tibi seruiet omnis
Iliacaeque nurus et diues Dardanus auri.
dumque ea permixtis inter se fletibus orant,
confisus pelago celsa de puppe magister
cunctantem ciet. abripitur diuulsa marito.
haerent intenti uultus et litora seruant,
donec, iter liquidum uolucri rapiente carina,
consumpsit uisus pontus tellusque recessit. 
At Poenus belli curis auertere amorem
apparat et repetit properato moenia gressu.
quae dum perlustrat crebroque obit omnia uisu,
tandem sollicito cessit uis dura labori,
belligeramque datur somno componere mentem. 
Tum pater omnipotens, gentem exercere periclis
Dardaniam et fama saeuorum tollere ad astra
bellorum meditans priscosque referre labores,
praecipitat consulta uiri segnemque quietem
terret et immissa rumpit formidine somnos.
iamque per umentem noctis Cyllenius umbram
aligero lapsu portabat iussa parentis.
nec mora. mulcentem securo membra sopore
adgreditur iuuenem ac monitis incessit amaris:
Turpe duci totam somno consumere noctem,
o rector Libyae. uigili stant bella magistro.
iam maria effusas cernes turbare carinas
et Latiam toto pubem uolitare profundo,
dum lentus coepti terra cunctaris Hibera.
scilicet id satis est decoris memorandaque uirtus,
quod tanto cecidit molimine Graia Saguntos?
en age, si quid inest animo par fortibus ausis,
fer gressus agiles mecum et comitare uocantem
(respexisse ueto: monet hoc pater ille deorum):
uictorem ante altae statuam te moenia Romae.
Iamque uidebatur dextram iniectare graduque
laetantem trahere in Saturnia regna citato,
cum subitus circa fragor et uibrata per auras
exterrent saeuis a tergo sibila linguis,
ingentique metu diuum praecepta pauenti
effluxere uiro, et turbatus lumina flectit.
ecce iugis rapiens siluas ac robora uasto
contorta amplexu tractasque per inuia rupes
ater letifero stridebat turbine serpens.
quantus non aequas perlustrat flexibus Arctos
et geminum lapsu sidus circumligat Anguis,
immani tantus fauces diducit hiatu
attollensque caput nimbosis montibus aequat.
congeminat sonitus rupti uiolentia caeli
imbriferamque hiemem permixta grandine torquet.
hoc trepidus monstro (neque enim sopor ille nec altae
uis aderat noctis, uirgaque fugante tenebras
miscuerat lucem somno deus) ardua quae sit,
 scitatur, pestis terrasque urgentia membra
quo ferat et quosnam populos deposcat hiatu.
cui gelidis almae Cyllenes editus antris:
Bella uides optata tibi. te maxima bella,
te strages nemorum, te moto turbida caelo
tempestas caedesque uirum magnaeque ruinae
Idaei generis lacrimosaque fata secuntur.
quantus per campos populatis montibus actas
contorquet siluas squalenti tergore serpens
et late umectat terras spumante ueneno,
tantus perdomitis decurrens Alpibus atro
inuolues bello Italiam tantoque fragore
eruta conuulsis prosternes oppida muris.
His aegrum stimulis liquere deusque soporque.
it membris gelidus sudor, laetoque pauore
promissa euoluit somni noctemque retractat.
iamque deum regi Martique sub omine fausto
instauratus honos, niueoque ante omnia tauro
placatus meritis monitor Cyllenius aris.
extemplo edicit conuellere signa, repensque
castra quatit clamor permixtis dissona linguis. 
Prodite, Calliope, famae, quos horrida coepta
excierint populos tulerintque in regna Latini,
et quas indomitis urbes armarit Hiberis
quasque Paraetonio glomerarit litore turmas
ausa sibi Libye rerum deposcere frenos
et terris mutare iugum. †non ulla nec umquam
saeuior it trucibus tempestas acta procellis,
†nec bellum ruptis tam dirum mille carinis
acrius infremuit trepidumque exterruit orbem. 
Princeps signa tulit Tyria Carthagine pubes,
membra leuis celsique decus fraudata superbum
corporis, at docilis fallendi et nectere tectos
numquam tarda dolos. rudis his tum parma, breuique
bellabant ense; at uestigia nuda, sinusque
cingere inadsuetum, et rubrae uelamine uestis
ars erat in pugna fusum occuluisse cruorem.
his rector fulgens ostro super altior omnis
germanus nitet Hannibalis gratoque tumultu
Mago quatit currus et fratrem spirat in armis. 
Proxima Sidoniis Vtica est effusa maniplis,
prisca situ ueterisque ante arces condita Byrsae.
tunc, quae Sicanio praecinxit litora muro
in clipei speciem curuatis turribus, Aspis.
sed dux in sese conuerterat ora Sychaeus,
Hasdrubalis proles, cui uano corda tumore
maternum implebat genus, et resonare superbo
Hannibal haud umquam cessabat auunculus ore. 
Adfuit undosa cretus Berenicide miles,
nec, tereti dextras in pugnam armata dolone,
destituit Barce sitientibus arida uenis.
nec non Cyrene Pelopei stirpe nepotis
Battiadas prauos fidei stimulauit in arma.
quos trahit, antiquo laudatus Hamilcare quondam,
consilio uiridis, sed belli serus, Ilertes. 
Sabratha tum Tyrium uulgus Sarranaque Leptis
Oeaque Trinacrios Afris permixta colonos
et Tingim rapido mittebat ab aequore Lixus.
tum Vaga et antiquis dilectus regibus Hippo,
quaeque procul cauit non aequos Ruspina fluctus,
et Zama et uberior Rutulo nunc sanguine Thapsus.
 ducit tot populos, ingens et corpore et armis,
Herculeam factis seruans ac nomine famam,
Antaeus celsumque caput super agmina tollit. 
Venere Aethiopes, gens haud incognita Nilo,
qui magneta secant: solis honor ille, metallo
intactum chalybem uicino ducere saxo.
his simul immitem testantes corpore solem
exusti uenere Nubae. non aerea cassis
nec lorica riget ferro, non tenditur arcus:
tempora multiplici mos est defendere lino
et lino munire latus scelerataque sucis
spicula derigere et ferrum infamare ueneno.
tum primum castris Phoenicum tendere ritu
Cinyphii didicere Macae. squalentia barba
ora uiris, umerosque tegunt uelamine capri
saetigero; panda manus est armata cateia.
uersicolor contra caetra et falcatus ab arte
ensis Adyrmachidis ac laeuo tegmina crure.
sed mensis asper populus uictuque maligno:
nam calida tristes epulae torrentur harena.
quin et Massyli fulgentia signa tulere,
Hesperidum ueniens lucis domus ultima terrae.
praefuit intortos demissus uertice crinis
Bocchus atrox, qui sacratas in litore siluas
atque inter frondes reuirescere uiderat aurum. 
Vos quoque desertis in castra mapalibus itis,
misceri gregibus Gaetulia sueta ferarum
indomitisque loqui et sedare leonibus iras.
nulla domus: plaustris habitant; migrare per arua
mos atque errantes circumuectare penates.
hinc mille alipedes turmae (uelocior Euris
et doctus uirgae sonipes) in castra ruebant:
ceu, pernix cum densa uagis latratibus implet
uenator dumeta Lacon, aut exigit Vmber
nare sagax e calle feras, perterrita late
agmina praecipitant uolucres formidine cerui.
hos agit haud laeto uultu nec fronte serena
Asbytes nuper caesae germanus Acherras. 
Marmaridae, medicum uulgus, strepuere cateruis,
ad quorum cantus serpens oblita ueneni,
ad quorum tactum mites iacuere cerastae.
tum, chalybis pauper, Baniurae cruda iuuentus,
contenti parca durasse hastilia flamma,
miscebant auidi trucibus fera murmura linguis.
necnon Autololes, leuibus gens ignea plantis,
cui sonipes cursu, cui cesserit incitus amnis,
tanta fuga est: certant pennae, campumque uolatu
cum rapuere, pedum frustra uestigia quaeras.
spectati castris, quos suco nobilis arbor
et dulci pascit lotos nimis hospita baca,
quique atro rabidas efferuescente ueneno
dipsadas immensis horrent Garamantes harenis.
fama docet, caesae rapuit cum Gorgonis ora
Perseus, in Libyam dirum fluxisse cruorem:
inde Medusaeis terram exundasse chelydris.
milibus his ductor spectatus Marte Choaspes,
Neritia Meninge satus, cui tragula semper
fulmineam armabat, celebratum missile, dextram.
huc coit aequoreus Nasamon, inuadere fluctu
audax naufragia et praedas auellere ponto,
huc, qui stagna colunt Tritonidos alta paludis,
qua uirgo, ut fama est, bellatrix edita lympha
 inuento primam Libyen perfudit oliuo. 
Necnon totus adest Vesper populique reposti.
Cantaber ante omnis, hiemisque aestusque famisque
inuictus palmamque ex omni ferre labore.
mirus amor populo, cum pigra incanuit aetas,
imbelles iam dudum annos praeuertere saxo
nec uitam sine Marte pati. quippe omnis in armis
lucis causa sita, et damnatum uiuere paci. 
Venit et Aurorae lacrimis perfusus, in orbem
diuersum patrias fugit cum deuius oras,
armiger Eoi non felix Memnonis Astyr.
his paruus sonipes nec Marti natus, at idem
aut inconcusso glomerat uestigia dorso,
aut molli pacata celer rapit esseda collo.
Cydnus agit, iuga Pyrenes uenatibus acer
metiri iaculoue extendere proelia Mauro. 
Venere et Celtae sociati nomen Hiberis.
his pugna cecidisse decus, corpusque cremari
tale nefas: caelo credunt superisque referri,
impastus carpat si membra iacentia uultur. 
Fibrarum et pennae diuinarumque sagacem
flammarum misit diues Callaecia pubem,
barbara nunc patriis ululantem carmina linguis,
nunc pedis alterno percussa uerbere terra
ad numerum resonas gaudentem plaudere caetras.
haec requies ludusque uiris, ea sacra uoluptas.
cetera femineus peragit labor: addere sulco
semina et impresso tellurem uertere aratro
segne uiris. quicquid duro sine Marte gerundum,
Callaici coniunx obit inrequieta mariti.
hos Viriathus agit Lusitanumque remotis
extractum lustris, primo Viriathus in aeuo,
nomen Romanis factum mox nobile damnis. 
Nec Cerretani, quondam Tirynthia castra,
aut Vasco insuetus galeae ferre arma morati,
non, quae Dardanios post uidit, Ilerda, furores,
nec qui Massageten monstrans feritate parentem
cornipedis fusa satiaris, Concane, uena.
iamque Ebusus Phoenissa mouet, mouet Arbacus arma
aclyde uel tenui pugnax instare ueruto,
iam cui Tlepolemus sator et cui Lindus origo,
funda bella ferens Baliaris et alite plumbo,
et quos nunc Grauios uiolato nomine Graium
Oeneae misere domus Aetolaque Tyde.
dat Carthago uiros, Teucro fundata uetusto,
Phocaicae dant Emporiae, dat Tarraco pubem
uitifera et Latio tantum cessura Lyaeo.
hos inter clara thoracis luce nitebat
Sedetana cohors, quam Sucro rigentibus undis
atque altrix celsa mittebat Saetabis arce,
Saetabis et telas Arabum spreuisse superba
et Pelusiaco filum componere lino.
Mandonius populis domitorque insignis equorum
imperitat Caeso, et socio stant castra labore. 
At Vettonum alas Balarus probat aequore aperto,
hic adeo, cum uer placidum flatusque tepescit,
concubitus seruans tacitos grex perstat equarum
et Venerem occultam genitali concipit aura.
sed non multa dies generi, properatque senectus,
septimaque his stabulis longissima ducitur aestas. 
At non Sarmaticos attollens Vxama muros
tam leuibus persultat equis: hinc uenit in arma
haud aeui fragilis sonipes crudoque uigore
asper frena pati aut iussis parere magistris.
Rhyndacus his ductor, telum sparus; ore ferarum
 et rictu horrificant galeas. uenatibus aeuum
transigitur, uel more patrum uis raptaque pascunt. 
Fulget praecipuis Parnasia Castulo signis
et celebre Oceano atque alternis aestibus Hispal
ac Nebrissa dei Nysaeis conscia thyrsis,
quam Satyri coluere leues redimitaque sacra
nebride et arcano Maenas nocturna Lyaeo.
Arganthoniacos armat Carteia nepotes.
rex proauis fuit humani ditissimus aeui,
ter denos decies emensus belliger annos.
armat Tartessos stabulanti conscia Phoebo
et Munda Emathios Italis paritura labores.
nec decus auriferae cessauit Corduba terrae.
hos duxere uiros flauenti uertice Phorcys
spiciferisque grauis bellator Arauricus oris,
aequales aeui, genuit quos ubere ripa
Palladio Baetes umbratus cornua ramo. 
Talia Sidonius per campos agmina ductor
puluere nigrantis raptat lustransque sub armis,
qua uisu comprendere erat, fulgentia signa
ibat ouans longaque umbram tellure trahebat.
non aliter, quotiens perlabitur aequora curru
extremamque petit, Phoebea cubilia, Tethyn
frenatis Neptunus equis, fluit omnis ab antris
Nereidum chorus et sueto certamine nandi
candida perspicuo conuertunt brachia ponto. 
At Pyrenaei frondosa cacumina montis
turbata Poenus terrarum pace petebat.
Pyrene celsa nimbosi uerticis arce
diuisos Celtis late prospectat Hiberos
atque aeterna tenet magnis diuortia terris.
nomen Bebrycia duxere a uirgine colles,
hospitis Alcidae crimen, qui, sorte laborum
Geryonae peteret cum longa tricorporis arua,
possessus Baccho saeua Bebrycis in aula
lugendam formae sine uirginitate reliquit
Pyrenen, letique deus, si credere fas est,
causa fuit leti miserae deus. edidit aluo
namque ut serpentem patriasque exhorruit iras,
confestim dulcis liquit turbata penates.
tum noctem Alcidae solis plangebat in antris
et promissa uiri siluis narrabat opacis,
donec maerentem ingratos raptoris amores
tendentemque manus atque hospitis arma uocantem
diripuere ferae. laceros Tirynthius artus,
dum remeat uictor, lacrimis perfudit et amens
palluit inuento dilectae uirginis ore.
at uoce Herculea percussa cacumina montis
intremuere iugis: maesto clamore ciebat
Pyrenen, scopulique omnes ac lustra ferarum
Pyrenen resonant. tumulo tum membra reponit
supremum inlacrimans, nec honos intercidit aeuo,
defletumque tenent montes per saecula nomen. 
Iamque per et collis et densos abiete lucos
Bebryciae Poenus fines transcenderat aulae.
inde ferox quaesitum armis per inhospita rura
Volcarum populatur iter tumidique minaces
accedit Rhodani festino milite ripas.
aggeribus caput Alpinis et rupe niuali
proserit in Celtas ingentemque extrahit amnem
spumanti Rhodanus proscindens gurgite campos
ac propere in pontem lato ruit incitus alueo.
auget opes stanti similis tacitoque liquore
mixtus Arar, quem gurgitibus complexus anhelis
cunctantem immergit pelago raptumque per arua
ferre uetat patrium uicina ad litora nomen.
 inuadunt alacres inimicum pontibus amnem:
nunc celso capite et ceruicibus arma tuentur,
nunc ualidis gurges certatim frangitur ulnis.
fluminea sonipes religatus ducitur alno,
belua nec retinet tardante Libyssa timore.
nam trabibus uada et iniecta tellure repertum
conexas operire trabes ac ducere in altum
paulatim ripae resolutis aggere uinclis.
at gregis inlapsu fremebundo territus atras
expauit moles Rhodanus stagnisque refusis
torsit harenoso minitantia murmura fundo. 
Iamque Tricastinis incedit finibus agmen,
iam facilis campos, iam rura Vocontia carpit.
turbidus hic truncis saxisque Druentia laetum
ductoris uastauit iter. namque Alpibus ortus
auulsas ornos et adesi fragmina montis
cum sonitu uoluens fertur latrantibus undis
ac uada translato mutat fallacia cursu,
non pediti fidus, patulis non puppibus aequus.
et tunc imbre recens fuso correpta sub armis
corpora multa uirum spumanti uertice torquens
immersit fundo laceris deformia membris. 
Sed iam praeteritos ultra meminisse labores
conspectae propius dempsere pauentibus Alpes.
cuncta gelu canaque aeternum grandine tecta
aequaeuam glaciem cohibent: riget ardua montis
aetherii facies surgentique obuia Phoebo
duratas nescit flammis mollire pruinas.
quantum Tartareus regni pallentis hiatus
ad manis imos atque atrae stagna paludis
a supera tellure patet, tam longa per auras
erigitur tellus et caelum intercipit umbra.
nullum uer usquam nullique aestatis honores.
sola iugis habitat diris sedesque tuetur
perpetuas deformis hiemps; illa undique nubes
huc atras agit et mixtos cum grandine nimbos.
iam cuncti flatus uentique furentia regna
Alpina posuere domo. caligat in altis
obtutus saxis, abeuntque in nubila montes.
mixtus Athos Tauro Rhodopeque adiuncta Mimanti
Ossaque cum Pelio cumque Haemo cesserit Othrys.
primus inexpertas adiit Tirynthius arces.
scindentem nubes frangentemque ardua montis
spectarunt superi longisque ab origine saeclis
intemerata gradu magna ui saxa domantem. 
At miles dubio tardat uestigia gressu,
impia ceu sacros in finis arma per orbem,
Natura prohibente, ferant diuisque repugnent.
contra quae ductor—non Alpibus ille nec ullo
turbatus terrore loci, sed languida maestis
corda uirum fouet hortando reuocatque uigorem:
Non pudet obsequio superum fessosque secundis,
post belli decus atque acies, dare terga niuosis
montibus et segnes summittere rupibus arma?
nunc, o nunc, socii, dominantis moenia Romae
credite uos summumque Iouis conscendere culmen.
hic labor Ausoniam et dabit hic in uincula Thybrim.
nec mora. commotum promissis ditibus agmen
erigit in collem et uestigia linquere nota
Herculis edicit magni crudisque locorum
ferre pedem ac proprio turmas euadere calle.
rumpit inaccessos aditus atque ardua primus
exuperat summaque uocat de rupe cohortes.
tum, qua durati concreto frigore collis
lubrica frustratur canenti semita cliuo,
luctantem ferro glaciem cremat: haurit hiatu
nix resoluta uiros altoque e culmine praeceps
umenti turmas operit delapsa ruina.
 interdum aduerso glomeratas turbine Corus
in media ora niues fuscis agit horridus alis,
aut rursum immani stridens auulsa procella
nudatis rapit arma uiris uoluensque per orbem
contorto rotat in nubes sublimia flatu.
quoque magis subiere iugo atque euadere nisi
erexere gradum, crescit labor. ardua supra
sese aperit fessis et nascitur altera moles,
unde nec edomitos exudatosque labores
respexisse libet: tanta formidine plana
exterrent repetita oculis, atque una pruinae
canentis, quocumque datur permittere uisus,
ingeritur facies. medio sic nauita ponto,
cum dulcis liquit terras et inania nullos
inueniunt uentos securo carbasa malo,
immensas prospectat aquas ac uicta profundis
aequoribus fessus renouat sua lumina caelo. 
Iamque super clades atque importuna locorum
inluuie rigidaeque comae squalore perenni
horrida semiferi promunt e rupibus ora,
atque effusa cauis exesi pumicis antris
Alpina inuadit manus adsuetoque uigore
per dumos notasque niues atque inuia pernix
clausum montiuagis infestat cursibus hostem.
mutatur iam forma locis. hic sanguine multo
infectae rubuere niues, hic nescia uinci
paulatim glacies cedit tepefacta cruore,
dumque premit sonipes duro uestigia cornu,
ungula perfossis haesit compressa pruinis.
nec pestis lapsus simplex: abscisa relincunt
membra gelu, fractosque asper rigor amputat artus.
bis senos soles, totidem per uulnera saeuas
emensi noctes optato uertice sidunt
castraque praeruptis suspendunt ardua saxis. 
At Venus, ancipiti mentem labefacta timore,
adfatur genitorem et rumpit maesta querelas:
Quis poenae modus aut pereundi terminus, oro,
Aeneadis erit, et quando terrasque fretumque
emensis sedisse dabis? cur pellere nostros
a te concessa Poenus parat urbe nepotes?
Alpibus imposuit Libyam finemque minatur
imperio. casus metuit iam Roma Sagunti.
quo Troiae extremos cineres sacramque ruinam
Assaracique larem et Vestae secreta feramus?
da sedem, genitor, tutisque iacere. parumne est
exilia errantis totum quaesisse per orbem?
anne iterum capta repetentur Pergama Roma?
His Venus, et contra genitor sic deinde profatur:
Pelle metus, neu te Tyriae conamina gentis
turbarint, Cytherea: tenet longumque tenebit
Tarpeias arces sanguis tuus. hac ego Martis
mole uiros spectare paro atque expendere bello.
gens ferri patiens ac laeta domare labores
paulatim antiquo patrum desuescit honori,
atque ille, haud umquam parcus pro laude cruoris
et semper famae sitiens, obscura sedendo
tempora agit mutum uoluens inglorius aeuum
sanguine de nostro populus, blandoque ueneno
desidiae uirtus paulatim euicta senescit.
magnae molis opus multoque labore parandum,
tot populos inter soli sibi poscere regna.
iamque tibi ueniet tempus quo maxima rerum
nobilior sit Roma malis. hinc nomina nostro
non indigna polo referet labor, hinc tibi Paulus,
hinc Fabius gratusque mihi Marcellus opimis.
hi tantum parient Latio per uulnera regnum
quod luxu et multum mutata mente nepotes
non tamen euertisse queant. iamque ipse creatus
 qui Poenum reuocet patriae Latioque repulsum
ante suae muros Carthaginis exuat armis.
hinc, Cytherea, tuis longo regnabitur aeuo.
exin se Curibus uirtus caelestis ad astra
efferet, et sacris augebit nomen Iulis
bellatrix gens bacifero nutrita Sabino.
hinc pater ignotam donabit uincere Thylen
inque Caledonios primus trahet agmina lucos,
compescet ripis Rhenum, reget impiger Afros
palmiferamque senex bello domitabit Idymen.
nec Stygis ille lacus uiduataque lumine regna,
sed superum sedem nostrosque tenebit honores.
tum iuuenis magno praecellens robore mentis
excipiet patriam molem celsusque feretur
aequatum imperio tollens caput. hic fera gentis
bella Palaestinae primo delebit in aeuo.
at tu transcendes, Germanice, facta tuorum,
iam puer auricomo praeformidate Batauo.
nec te terruerint Tarpei culminis ignes:
sacrilegas inter flammas seruabere terris.
nam te longa manent nostri consortia mundi.
huic laxos arcus olim Gangetica pubes
summittet, uacuasque ostendent Bactra pharetras.
hic et ab Arctoo currus aget axe per urbem,
ducet et Eoos, Baccho cedente, triumphos.
idem indignantem tramittere Dardana signa
Sarmaticis uictor compescet sedibus Histrum.
quin et Romuleos superabit uoce nepotes
quis erit eloquio partum decus. huic sua Musae
sacra ferent, meliorque lyra, cui substitit Hebrus
et uenit Rhodope, Phoebo miranda loquetur.
ille etiam, qua prisca, uides, stat regia nobis,
aurea Tarpeia ponet Capitolia rupe
et iunget nostro templorum culmina caelo.
tunc, o nate deum diuosque dature, beatas
imperio terras patrio rege. tarda senectam
hospitia excipient caeli, solioque Quirinus
concedet, mediumque parens fraterque locabunt:
siderei iuxta radiabunt tempora nati.
Dum pandit seriem uenturi Iuppiter aeui,
ductor Agenoreus tumulis delatus iniquis
lapsantem dubio deuexa per inuia nisu
firmabat gressum atque umentia saxa premebat.
non acies hostisue tenet, sed prona minaci
praerupto turbant et cautibus obuia rupes.
stant clausi maerentque moras et dura uiarum.
nec refouere datur torpentia membra quiete:
noctem operi iungunt et robora ferre coactis
approperant umeris ac raptas collibus ornos.
iamque ubi nudarunt silua densissima montis,
aggessere trabes, rapidisque accensus in orbem
excoquitur flammis scopulus: mox proruta ferro
dat gemitum putris resoluto pondere moles
atque aperit fessis antiqui regna Latini.
his tandem ignotas transgressus casibus Alpes
Taurinis ductor statuit tentoria campis. 
Interea uoces Iouis atque oracula portans
emensis aderat Garamantum laetus harenis
Bostar et ut uiso stimulabat corda Tonante:
Maxime Belide, patriis qui moenibus arces
seruitium dextra, Libycas penetrauimus aras.
nos tulit ad superos perfundens sidera Syrtis,
 nos paene aequoribus tellus uiolentior hausit.
ad finem caeli medio tenduntur ab orbe
squalentes campi. tumulum Natura negauit
immensis spatiis, nisi quem caua nubila torquens
construxit turbo impacta glomeratus harena,
uel si perfracto populatus carcere terras
Africus et pontum spargens super aera Corus
inuasere truces capientem proelia campum
inque uicem ingesto cumularunt puluere montis.
has obseruatis ualles enauimus astris.
namque dies confundit iter, peditemque profundo
errantem campo et semper media arua uidentem
Sidoniis Cynosura regit fidissima nautis.
uerum ubi defessi lucos nemorosaque regna
cornigeri Iouis et fulgentia templa subimus,
exceptos hospes tectis inducit Arisbas.
stat fano uicina, nouum et memorabile, lympha,
quae nascente die, quae deficiente tepescit
quaeque riget, medius cum sol accendit Olympum,
atque eadem rursum nocturnis feruet in umbris.
tum loca plena deo, dites sine uomere glaebas
ostentat senior laetaque ita mente profatur:
Has umbras nemorum et conexa cacumina caelo
calcatosque Ioui lucos prece, Bostar, adora.
nam cui dona Iouis non diuulgata per orbem,
in gremio Thebes geminas sedisse columbas?
quarum Chaonias pennis quae contigit oras
implet fatidico Dodonida murmure quercum.
at quae Carpathium super aequor uecta per auras
in Libyen niueis tranauit concolor alis
hanc sedem templo Cythereia condidit ales;
hic, ubi nunc aram lucosque uidetis opacos,
ductore electo gregis, admirabile dictu,
lanigeri capitis media inter cornua perstans,
Marmaricis ales populis responsa canebat.
mox subitum nemus atque annoso robore lucus
exiluit, qualesque premunt nunc sidera quercus
a prima uenere die: prisco inde pauore
arbor numen habet coliturque tepentibus aris.
dumque ea miramur, subito stridore tremendum
impulsae patuere fores, maiorque repente
lux oculos ferit. ante aras stat ueste sacerdos
effulgens niuea, et populi concurrere certant.
inde ubi mandatas effudi pectore uoces,
ecce intrat subitus uatem deus. alta sonoro
conlisis trabibus uoluuntur murmura luco,
ac maior nota iam uox prorumpit in auras:
Tenditis in Latium belloque agitare paratis
Assaraci prolem, Libyes. coepta aspera cerno
Gradiuumque trucem currus iam scandere et atram
in latus Hesperium flammam expirare furentis
cornipedes multoque fluentia sanguine lora.
tu, qui pugnarum euentus extremaque fati
deposcis claroque ferox das uela labori,
inuade Aetoli ductoris Iapyga campum.
Sidonios augebis auos nullique relinques
altius Ausoniae penetrare in uiscera gentis,
donec uicta tibi trepidabunt Dardana regna.
nec ponet pubes umquam Saturnia curam
dum carpet superas in terris Hannibal auras.
Talia portabat laetis oracula Bostar
impleratque uiros pugnae propioris amore."
49,Ovid,ars,"Liber primus
Siquis in hoc artem populo non novit amandi,
Hoc legat et lecto carmine doctus amet.
Arte citae veloque rates remoque moventur,
Arte leves currus: arte regendus amor.
Curribus Automedon lentisque erat aptus habenis,
Tiphys in Haemonia puppe magister erat:
Me Venus artificem tenero praefecit Amori;
Tiphys et Automedon dicar Amoris ego.
Ille quidem ferus est et qui mihi saepe repugnet:
Sed puer est, aetas mollis et apta regi.
Phillyrides puerum cithara perfecit Achillem,
Atque animos placida contudit arte feros.
Qui totiens socios, totiens exterruit hostes,
Creditur annosum pertimuisse senem.
Quas Hector sensurus erat, poscente magistro
Verberibus iussas praebuit ille manus.
Aeacidae Chiron, ego sum praeceptor Amoris:
Saevus uterque puer, natus uterque dea.
Sed tamen et tauri cervix oneratur aratro,
Frenaque magnanimi dente teruntur equi;
Et mihi cedet Amor, quamvis mea vulneret arcu
Pectora, iactatas excutiatque faces.
Quo me fixit Amor, quo me violentius ussit,
Hoc melior facti vulneris ultor ero: 
Non ego, Phoebe, datas a te mihi mentiar artes,
Nec nos aëriae voce monemur avis,
Nec mihi sunt visae Clio Cliusque sorores
Servanti pecudes vallibus, Ascra, tuis:
Usus opus movet hoc: vati parete perito;
Vera canam: coeptis, mater Amoris, ades!
Este procul, vittae tenues, insigne pudoris,
Quaeque tegis medios, instita longa, pedes.
Nos venerem tutam concessaque furta canemus,
Inque meo nullum carmine crimen erit. 
Principio, quod amare velis, reperire labora,
Qui nova nunc primum miles in arma venis.
Proximus huic labor est placitam exorare puellam:
Tertius, ut longo tempore duret amor.
Hic modus, haec nostro signabitur area curru:
Haec erit admissa meta terenda rota.
Dum licet, et loris passim potes ire solutis,
Elige cui dicas 'tu mihi sola places.'
Haec tibi non tenues veniet delapsa per auras:
Quaerenda est oculis apta puella tuis.
Scit bene venator, cervis ubi retia tendat,
Scit bene, qua frendens valle moretur aper;
Aucupibus noti frutices; qui sustinet hamos,
Novit quae multo pisce natentur aquae:
Tu quoque, materiam longo qui quaeris amori,
Ante frequens quo sit disce puella loco.
Non ego quaerentem vento dare vela iubebo,
Nec tibi, ut invenias, longa terenda via est. 
Andromedan Perseus nigris portarit ab Indis,
Raptaque sit Phrygio Graia puella viro,
Tot tibi tamque dabit formosas Roma puellas,
'Haec habet' ut dicas 'quicquid in orbe fuit.'
Gargara quot segetes, quot habet Methymna racemos,
Aequore quot pisces, fronde teguntur aves,
Quot caelum stellas, tot habet tua Roma puellas:
Mater in Aeneae constitit urbe sui.
Seu caperis primis et adhuc crescentibus annis,
Ante oculos veniet vera puella tuos:
Sive cupis iuvenem, iuvenes tibi mille placebunt.
Cogeris voti nescius esse tui:
Seu te forte iuvat sera et sapientior aetas,
Hoc quoque, crede mihi, plenius agmen erit.
Tu modo Pompeia lentus spatiare sub umbra,
Cum sol Herculei terga leonis adit:
Aut ubi muneribus nati sua munera mater
Addidit, externo marmore dives opus.
Nec tibi vitetur quae, priscis sparsa tabellis,
Porticus auctoris Livia nomen habet:
Quaque parare necem miseris patruelibus ausae
Belides et stricto stat ferus ense pater.
Nec te praetereat Veneri ploratus Adonis,
Cultaque Iudaeo septima sacra Syro. 
Nec fuge linigerae Memphitica templa iuvencae:
Multas illa facit, quod fuit ipsa Iovi.
Et fora conveniunt (quis credere possit?) amori:
Flammaque in arguto saepe reperta foro:
Subdita qua Veneris facto de marmore templo
Appias expressis aëra pulsat aquis,
Illo saepe loco capitur consultus Amori,
Quique aliis cavit, non cavet ipse sibi:
Illo saepe loco desunt sua verba diserto,
Resque novae veniunt, causaque agenda sua est.
Hunc Venus e templis, quae sunt confinia, ridet:
Qui modo patronus, nunc cupit esse cliens.
Sed tu praecipue curvis venare theatris:
Haec loca sunt voto fertiliora tuo.
Illic invenies quod ames, quod ludere possis,
Quodque semel tangas, quodque tenere velis.
Ut redit itque frequens longum formica per agmen,
Granifero solitum cum vehit ore cibum,
Aut ut apes saltusque suos et olentia nactae
Pascua per flores et thyma summa volant,
Sic ruit ad celebres cultissima femina ludos:
Copia iudicium saepe morata meum est.
Spectatum veniunt, veniunt spectentur ut ipsae:
Ille locus casti damna pudoris habet. 
Primus sollicitos fecisti, Romule, ludos,
Cum iuvit viduos rapta Sabina viros. 
Tunc neque marmoreo pendebant vela theatro,
Nec fuerant liquido pulpita rubra croco;
Illic quas tulerant nemorosa Palatia, frondes
Simpliciter positae, scena sine arte fuit;
In gradibus sedit populus de caespite factis,
Qualibet hirsutas fronde tegente comas.
Respiciunt, oculisque notant sibi quisque puellam
Quam velit, et tacito pectore multa movent.
Dumque, rudem praebente modum tibicine Tusco,
Ludius aequatam ter pede pulsat humum,
In medio plausu (plausus tunc arte carebant)
Rex populo praedae signa petita dedit.
Protinus exiliunt, animum clamore fatentes,
Virginibus cupidas iniciuntque manus.
Ut fugiunt aquilas, timidissima turba, columbae,
Ut fugit invisos agna novella lupos:
Sic illae timuere viros sine more ruentes;
Constitit in nulla qui fuit ante color.
Nam timor unus erat, facies non una timoris:
Pars laniat crines, pars sine mente sedet;
Altera maesta silet, frustra vocat altera matrem:
Haec queritur, stupet haec; haec manet, illa fugit;
Ducuntur raptae, genialis praeda, puellae,
Et potuit multas ipse decere timor.
Siqua repugnarat nimium comitemque negabat,
Sublatam cupido vir tulit ipse sinu,
Atque ita 'quid teneros lacrimis corrumpis ocellos?
Quod matri pater est, hoc tibi' dixit 'ero.'
Romule, militibus scisti dare commoda solus:
Haec mihi si dederis commoda, miles ero.
Scilicet ex illo sollemnia more theatra
Nunc quoque formosis insidiosa manent.  
Nec te nobilium fugiat certamen equorum;
Multa capax populi commoda Circus habet.
Nil opus est digitis, per quos arcana loquaris,
Nec tibi per nutus accipienda nota est:
Proximus a domina, nullo prohibente, sedeto,
Iunge tuum lateri qua potes usque latus;
Et bene, quod cogit, si nolis, linea iungi,
Quod tibi tangenda est lege puella loci.
Hic tibi quaeratur socii sermonis origo,
Et moveant primos publica verba sonos.
Cuius equi veniant, facito, studiose, requiras:
Nec mora, quisquis erit, cui favet illa, fave.
At cum pompa frequens caelestibus ibit eburnis,
Tu Veneri dominae plaude favente manu;
Utque fit, in gremium pulvis si forte puellae
Deciderit, digitis excutiendus erit:
Etsi nullus erit pulvis, tamen excute nullum:
Quaelibet officio causa sit apta tuo.
Pallia si terra nimium demissa iacebunt,
Collige, et inmunda sedulus effer humo;
Protinus, officii pretium, patiente puella
Contingent oculis crura videnda tuis.
Respice praeterea, post vos quicumque sedebit,
Ne premat opposito mollia terga genu.
Parva leves capiunt animos: fuit utile multis
Pulvinum facili composuisse manu.
Profuit et tenui ventos movisse tabella,
Et cava sub tenerum scamna dedisse pedem.
Hos aditus Circusque novo praebebit amori,
Sparsaque sollicito tristis harena foro. 
Illa saepe puer Veneris pugnavit harena,
Et qui spectavit vulnera, vulnus habet.
Dum loquitur tangitque manum poscitque libellum
Et quaerit posito pignore, vincat uter,
Saucius ingemuit telumque volatile sensit,
Et pars spectati muneris ipse fuit. 
Quid, modo cum belli navalis imagine Caesar
Persidas induxit Cecropiasque rates?
Nempe ab utroque mari iuvenes, ab utroque puellae
Venere, atque ingens orbis in Urbe fuit.
Quis non invenit turba, quod amaret, in illa?
Eheu, quam multos advena torsit amor!
Ecce, parat Caesar domito quod defuit orbi
Addere: nunc, oriens ultime, noster eris.
Parthe, dabis poenas: Crassi gaudete sepulti,
Signaque barbaricas non bene passa manus.
Ultor adest, primisque ducem profitetur in annis,
Bellaque non puero tractat agenda puer.
Parcite natales timidi numerare deorum:
Caesaribus virtus contigit ante diem.
Ingenium caeleste suis velocius annis
Surgit, et ignavae fert male damna morae.
Parvus erat, manibusque duos Tirynthius angues
Pressit, et in cunis iam Iove dignus erat. 
Nunc quoque qui puer es, quantus tum, Bacche, fuisti,
Cum timuit thyrsos India victa tuos?
Auspiciis annisque patris, puer, arma movebis,
Et vinces annis auspiciisque patris:
Tale rudimentum tanto sub nomine debes,
Nunc iuvenum princeps, deinde future senum;
Cum tibi sint fratres, fratres ulciscere laesos:
Cumque pater tibi sit, iura tuere patris.
Induit arma tibi genitor patriaeque tuusque:
Hostis ab invito regna parente rapit;
Tu pia tela feres, sceleratas ille sagittas:
Stabit pro signis iusque piumque tuis.
Vincuntur causa Parthi: vincantur et armis;
Eoas Latio dux meus addat opes.
Marsque pater Caesarque pater, date numen eunti:
Nam deus e vobis alter es, alter eris.
Auguror, en, vinces; votivaque carmina reddam,
Et magno nobis ore sonandus eris.
Consistes, aciemque meis hortabere verbis;
O desint animis ne mea verba tuis!
Tergaque Parthorum Romanaque pectora dicam,
Telaque, ab averso quae iacit hostis equo.
Qui fugis ut vincas, quid victo, Parthe, relinquis?
Parthe, malum iam nunc Mars tuus omen habet.
Ergo erit illa dies, qua tu, pulcherrime rerum,
Quattuor in niveis aureus ibis equis. 
Ibunt ante duces onerati colla catenis,
Ne possint tuti, qua prius, esse fuga.
Spectabunt laeti iuvenes mixtaeque puellae,
Diffundetque animos omnibus ista dies.
Atque aliqua ex illis cum regum nomina quaeret,
Quae loca, qui montes, quaeve ferantur aquae,
Omnia responde, nec tantum siqua rogabit;
Et quae nescieris, ut bene nota refer.
Hic est Euphrates, praecinctus harundine frontem:
Cui coma dependet caerula, Tigris erit.
Hos facito Armenios; haec est Danaëia Persis:
Urbs in Achaemeniis vallibus ista fuit.
Ille vel ille, duces; et erunt quae nomina dicas,
Si poteris, vere, si minus, apta tamen. 
Dant etiam positis aditum convivia mensis:
Est aliquid praeter vina, quod inde petas.
Saepe illic positi teneris adducta lacertis
Purpureus Bacchi cornua pressit Amor:
Vinaque cum bibulas sparsere Cupidinis alas,
Permanet et capto stat gravis ille loco.
Ille quidem pennas velociter excutit udas:
Sed tamen et spargi pectus amore nocet.
Vina parant animos faciuntque caloribus aptos:
Cura fugit multo diluiturque mero.
Tunc veniunt risus, tum pauper cornua sumit,
Tum dolor et curae rugaque frontis abit.
Tunc aperit mentes aevo rarissima nostro
Simplicitas, artes excutiente deo.
Illic saepe animos iuvenum rapuere puellae,
Et Venus in vinis ignis in igne fuit. 
Hic tu fallaci nimium ne crede lucernae:
Iudicio formae noxque merumque nocent.
Luce deas caeloque Paris spectavit aperto,
Cum dixit Veneri 'vincis utramque, Venus.'
Nocte latent mendae, vitioque ignoscitur omni,
Horaque formosam quamlibet illa facit.
Consule de gemmis, de tincta murice lana,
Consule de facie corporibusque diem.
Quid tibi femineos coetus venatibus aptos
Enumerem? numero cedet harena meo.
Quid referam Baias, praetextaque litora velis,
Et quae de calido sulpure fumat aqua?
Hinc aliquis vulnus referens in pectore dixit
'Non haec, ut fama est, unda salubris erat.'
Ecce suburbanae templum nemorale Dianae
Partaque per gladios regna nocente manu:
Illa, quod est virgo, quod tela Cupidinis odit,
Multa dedit populo vulnera, multa dabit. 
Hactenus, unde legas quod ames, ubi retia ponas,
Praecipit imparibus vecta Thalea rotis.
Nunc tibi, quae placuit, quas sit capienda per artes,
Dicere praecipuae molior artis opus.
Quisquis ubique, viri, dociles advertite mentes,
Pollicitisque favens, vulgus, adeste meis.
Prima tuae menti veniat fiducia, cunctas
Posse capi; capies, tu modo tende plagas.
Vere prius volucres taceant, aestate cicadae,
Maenalius lepori det sua terga canis, 
Femina quam iuveni blande temptata repugnet:
Haec quoque, quam poteris credere nolle, volet.
Utque viro furtiva venus, sic grata puellae:
Vir male dissimulat: tectius illa cupit.
Conveniat maribus, nequam nos ante rogemus,
Femina iam partes victa rogantis agat.
Mollibus in pratis admugit femina tauro:
Femina cornipedi semper adhinnit equo.
Parcior in nobis nec tam furiosa libido:
Legitimum finem flamma virilis habet.
Byblida quid referam, vetito quae fratris amore
Arsit et est laqueo fortiter ulta nefas?
Myrrha patrem, sed non qua filia debet, amavit,
Et nunc obducto cortice pressa latet:
Illius lacrimis, quas arbore fundit odora,
Unguimur, et dominae nomina gutta tenet.
Forte sub umbrosis nemorosae vallibus Idae
Candidus, armenti gloria, taurus erat,
Signatus tenui media inter cornua nigro:
Una fuit labes, cetera lactis erant.
Illum Cnosiadesque Cydoneaeque iuvencae
Optarunt tergo sustinuisse suo.
Pasiphaë fieri gaudebat adultera tauri;
Invida formosas oderat illa boves.
Nota cano: non hoc, centum quae sustinet urbes,
Quamvis sit mendax, Creta negare potest.
Ipsa novas frondes et prata tenerrima tauro
Fertur inadsueta subsecuisse manu.
It comes armentis, nec ituram cura moratur
Coniugis, et Minos a bove victus erat. 
Quo tibi, Pasiphaë, pretiosas sumere vestes?
Ille tuus nullas sentit adulter opes.
Quid tibi cum speculo, montana armenta petenti?
Quid totiens positas fingis, inepta, comas?
Crede tamen speculo, quod te negat esse iuvencam.
Quam cuperes fronti cornua nata tuae!
Sive placet Minos, nullus quaeratur adulter:
Sive virum mavis fallere, falle viro!
In nemus et saltus thalamo regina relicto
Fertur, ut Aonio concita Baccha deo.
A, quotiens vaccam vultu spectavit iniquo,
Et dixit 'domino cur placet ista meo?
Aspice, ut ante ipsum teneris exultet in herbis:
Nec dubito, quin se stulta decere putet.'
Dixit, et ingenti iamdudum de grege duci
Iussit et inmeritam sub iuga curva trahi,
Aut cadere ante aras commentaque sacra coegit,
Et tenuit laeta paelicis exta manu.
Paelicibus quotiens placavit numina caesis,
Atque ait, exta tenens 'ite, placete meo!'
Et modo se Europen fieri, modo postulat Io,
Altera quod bos est, altera vecta bove.
Hanc tamen implevit, vacca deceptus acerna,
Dux gregis, et partu proditus auctor erat. 
Cressa Thyesteo si se abstinuisset amore
(Et quantum est uno posse carere viro?),
Non medium rupisset iter, curruque retorto
Auroram versis Phoebus adisset equis.
Filia purpureos Niso furata capillos
Pube premit rabidos inguinibusque canes. 
Qui Martem terra, Neptunum effugit in undis,
Coniugis Atrides victima dira fuit.
Cui non defleta est Ephyraeae flamma Creüsae,
Et nece natorum sanguinolenta parens?
Flevit Amyntorides per inania lumina Phoenix:
Hippolytum pavidi diripuistis equi.
Quid fodis inmeritis, Phineu, sua lumina natis?
Poena reversura est in caput ista tuum.
Omnia feminea sunt ista libidine mota;
Acrior est nostra, plusque furoris habet.
Ergo age, ne dubita cunctas sperare puellas;
Vix erit e multis, quae neget, una, tibi.
Quae dant quaeque negant, gaudent tamen esse rogatae:
Ut iam fallaris, tuta repulsa tua est.
Sed cur fallaris, cum sit nova grata voluptas
Et capiant animos plus aliena suis?
Fertilior seges est alienis semper in agris,
Vicinumque pecus grandius uber habet.
Sed prius ancillam captandae nosse puellae
Cura sit: accessus molliet illa tuos.
Proxima consiliis dominae sit ut illa, videto,
Neve parum tacitis conscia fida iocis.
Hanc tu pollicitis, hanc tu corrumpe rogando:
Quod petis, ex facili, si volet illa, feres.
Illa leget tempus (medici quoque tempora servant)
Quo facilis dominae mens sit et apta capi.
Mens erit apta capi tum, cum laetissima rerum
Ut seges in pingui luxuriabit humo.
Pectora dum gaudent nec sunt adstricta dolore,
Ipsa patent, blanda tum subit arte Venus. 
Tum, cum tristis erat, defensa est Ilios armis:
Militibus gravidum laeta recepit equum. 
Tum quoque temptanda est, cum paelice laesa dolebit:
Tum facies opera, ne sit inulta, tua.
Hanc matutinos pectens ancilla capillos
Incitet, et velo remigis addat opem,
Et secum tenui suspirans murmure dicat
'At, puto, non poteras ipsa referre vicem.'
Tum de te narret, tum persuadentia verba
Addat, et insano iuret amore mori.
Sed propera, ne vela cadant auraeque residant:
Ut fragilis glacies, interit ira mora.
Quaeris, an hanc ipsam prosit violare ministram?
Talibus admissis alea grandis inest.
Haec a concubitu fit sedula, tardior illa,
Haec dominae munus te parat, illa sibi.
Casus in eventu est: licet hic indulgeat ausis,
Consilium tamen est abstinuisse meum.
Non ego per praeceps et acuta cacumina vadam,
Nec iuvenum quisquam me duce captus erit.
Si tamen illa tibi, dum dat recipitque tabellas,
Corpore, non tantum sedulitate placet,
Fac domina potiare prius, comes illa sequatur:
Non tibi ab ancilla est incipienda venus.
Hoc unum moneo, siquid modo creditur arti,
Nec mea dicta rapax per mare ventus agit:
Aut non temptaris aut perfice! tollitur index,
Cum semel in partem criminis ipsa venit.
Non avis utiliter viscatis effugit alis;
Non bene de laxis cassibus exit aper. 
Saucius arrepto piscis teneatur ab hamo:
Perprime temptatam, nec nisi victor abi.
[ Tunc neque te prodet communi noxia culpa,
Factaque erunt dominae dictaque nota tibi. ]
Sed bene celetur: bene si celabitur index,
Notitiae suberit semper amica tuae. 
Tempora qui solis operosa colentibus arva,
Fallitur, et nautis aspicienda putat;
Nec semper credenda ceres fallacibus arvis,
Nec semper viridi concava puppis aquae,
Nec teneras semper tutum captare puellas:
Saepe dato melius tempore fiet idem.
Sive dies suberit natalis, sive Kalendae,
Quas Venerem Marti continuasse iuvat,
Sive erit ornatus non ut fuit ante sigillis,
Sed regum positas Circus habebit opes,
Differ opus: tunc tristis hiems, tunc Pliades instant,
Tunc tener aequorea mergitur Haedus aqua;
Tunc bene desinitur: tunc siquis creditur alto,
Vix tenuit lacerae naufraga membra ratis.
Tu licet incipias qua flebilis Allia luce
Vulneribus Latiis sanguinolenta fluit,
Quaque die redeunt, rebus minus apta gerendis,
Culta Palaestino septima festa Syro.
Magna superstitio tibi sit natalis amicae:
Quaque aliquid dandum est, illa sit atra dies. 
Cum bene vitaris, tamen auferet; invenit artem
Femina, qua cupidi carpat amantis opes.
Institor ad dominam veniet discinctus emacem,
Expediet merces teque sedente suas:
Quas illa, inspicias, sapere ut videare, rogabit:
Oscula deinde dabit; deinde rogabit, emas.
Hoc fore contentam multos iurabit in annos,
Nunc opus esse sibi, nunc bene dicet emi.
Si non esse domi, quos des, causabere nummos,
Littera poscetur — ne didicisse iuvet.
Quid, quasi natali cum poscit munera libo,
Et, quotiens opus est, nascitur illa, sibi?
Quid, cum mendaci damno maestissima plorat,
Elapsusque cava fingitur aure lapis?
Multa rogant utenda dari, data reddere nolunt:
Perdis, et in damno gratia nulla tuo.
Non mihi, sacrilegas meretricum ut persequar artes,
Cum totidem linguis sint satis ora decem. 
Cera vadum temptet, rasis infusa tabellis:
Cera tuae primum conscia mentis eat.
Blanditias ferat illa tuas imitataque amantem
Verba; nec exiguas, quisquis es, adde preces.
Hectora donavit Priamo prece motus Achilles;
Flectitur iratus voce rogante deus.
Promittas facito: quid enim promittere laedit?
Pollicitis dives quilibet esse potest.
Spes tenet in tempus, semel est si credita, longum:
Illa quidem fallax, sed tamen apta dea est.
Si dederis aliquid, poteris ratione relinqui:
Praeteritum tulerit, perdideritque nihil. 
At quod non dederis, semper videare daturus:
Sic dominum sterilis saepe fefellit ager:
Sic, ne perdiderit, non cessat perdere lusor,
Et revocat cupidas alea saepe manus.
Hoc opus, hic labor est, primo sine munere iungi;
Ne dederit gratis quae dedit, usque dabit.
Ergo eat et blandis peraretur littera verbis,
Exploretque animos, primaque temptet iter.
Littera Cydippen pomo perlata fefellit,
Insciaque est verbis capta puella suis.
Disce bonas artes, moneo, Romana iuventus,
Non tantum trepidos ut tueare reos;
Quam populus iudexque gravis lectusque senatus,
Tam dabit eloquio victa puella manus.
Sed lateant vires, nec sis in fronte disertus;
Effugiant voces verba molesta tuae.
Quis, nisi mentis inops, tenerae declamat amicae?
Saepe valens odii littera causa fuit.
Sit tibi credibilis sermo consuetaque verba,
Blanda tamen, praesens ut videare loqui.
Si non accipiet scriptum, inlectumque remittet,
Lecturam spera, propositumque tene.
Tempore difficiles veniunt ad aratra iuvenci,
Tempore lenta pati frena docentur equi:
Ferreus adsiduo consumitur anulus usu,
Interit adsidua vomer aduncus humo.
Quid magis est saxo durum, quid mollius unda?
Dura tamen molli saxa cavantur aqua.
Penelopen ipsam, persta modo, tempore vinces:
Capta vides sero Pergama, capta tamen. 
Legerit, et nolit rescribere? cogere noli:
Tu modo blanditias fac legat usque tuas.
Quae voluit legisse, volet rescribere lectis:
Per numeros venient ista gradusque suos.
Forsitan et primo veniet tibi littera tristis,
Quaeque roget, ne se sollicitare velis.
Quod rogat illa, timet; quod non rogat, optat, ut instes;
Insequere, et voti postmodo compos eris. 
Interea, sive illa toro resupina feretur,
Lecticam dominae dissimulanter adi,
Neve aliquis verbis odiosas offerat auris,
Qua potes ambiguis callidus abde notis.
Seu pedibus vacuis illi spatiosa teretur
Porticus, hic socias tu quoque iunge moras:
Et modo praecedas facito, modo terga sequaris,
Et modo festines, et modo lentus eas:
Nec tibi de mediis aliquot transire columnas
Sit pudor, aut lateri continuasse latus;
Nec sine te curvo sedeat speciosa theatro:
Quod spectes, umeris adferet illa suis.
Illam respicias, illam mirere licebit:
Multa supercilio, multa loquare notis.
Et plaudas, aliquam mimo saltante puellam:
Et faveas illi, quisquis agatur amans.
Cum surgit, surges; donec sedet illa, sedebis;
Arbitrio dominae tempora perde tuae.
Sed tibi nec ferro placeat torquere capillos,
Nec tua mordaci pumice crura teras.
Ista iube faciant, quorum Cybeleïa mater
Concinitur Phrygiis exululata modis.
Forma viros neglecta decet; Minoida Theseus
Abstulit, a nulla tempora comptus acu. 
Hippolytum Phaedra, nec erat bene cultus, amavit;
Cura deae silvis aptus Adonis erat.
Munditie placeant, fuscentur corpora Campo:
Sit bene conveniens et sine labe toga:
Lingula ne rigeat, careant rubigine dentes,
Nec vagus in laxa pes tibi pelle natet:
Nec male deformet rigidos tonsura capillos:
Sit coma, sit trita barba resecta manu.
Et nihil emineant, et sint sine sordibus ungues:
Inque cava nullus stet tibi nare pilus.
Nec male odorati sit tristis anhelitus oris:
Nec laedat naris virque paterque gregis.
Cetera lascivae faciant, concede, puellae,
Et siquis male vir quaerit habere virum. 
Ecce, suum vatem Liber vocat; hic quoque amantes
Adiuvat, et flammae, qua calet ipse, favet.
Cnosis in ignotis amens errabat harenis,
Qua brevis aequoreis Dia feritur aquis.
Utque erat e somno tunica velata recincta,
Nuda pedem, croceas inreligata comas,
Thesea crudelem surdas clamabat ad undas,
Indigno teneras imbre rigante genas.
Clamabat, flebatque simul, sed utrumque decebat;
Non facta est lacrimis turpior illa suis.
Iamque iterum tundens mollissima pectora palmis
'Perfidus ille abiit; quid mihi fiet?' ait.
'Quid mihi fiet?' ait: sonuerunt cymbala toto
Litore, et adtonita tympana pulsa manu. 
Excidit illa metu, rupitque novissima verba;
Nullus in exanimi corpore sanguis erat.
Ecce Mimallonides sparsis in terga capillis:
Ecce leves satyri, praevia turba dei:
Ebrius, ecce, senex pando Silenus asello
Vix sedet, et pressas continet ante iubas.
Dum sequitur Bacchas, Bacchae fugiuntque petuntque
Quadrupedem ferula dum malus urget eques,
In caput aurito cecidit delapsus asello:
Clamarunt satyri 'surge age, surge, pater.'
Iam deus in curru, quem summum texerat uvis,
Tigribus adiunctis aurea lora dabat:
Et color et Theseus et vox abiere puellae:
Terque fugam petiit, terque retenta metu est.
Horruit, ut graciles, agitat quas ventus, aristae,
Ut levis in madida canna palude tremit.
Cui deus 'en, adsum tibi cura fidelior' inquit:
'Pone metum: Bacchi, Cnosias, uxor eris.
Munus habe caelum; caelo spectabere sidus;
Saepe reges dubiam Cressa Corona ratem.'
Dixit, et e curru, ne tigres illa timeret,
Desilit; inposito cessit harena pede:
Implicitamque sinu (neque enim pugnare valebat)
Abstulit; in facili est omnia posse deo.
Pars 'Hymenaee' canunt, pars clamant 'Euhion, euhoe!'
Sic coeunt sacro nupta deusque toro.
Ergo ubi contigerint positi tibi munera Bacchi,
Atque erit in socii femina parte tori,
Nycteliumque patrem nocturnaque sacra precare,
Ne iubeant capiti vina nocere tuo.  
Hic tibi multa licet sermone latentia tecto
Dicere, quae dici sentiat illa sibi:
Blanditiasque leves tenui perscribere vino,
Ut dominam in mensa se legat illa tuam:
Atque oculos oculis spectare fatentibus ignem:
Saepe tacens vocem verbaque vultus habet.
Fac primus rapias illius tacta labellis
Pocula, quaque bibet parte puella, bibas:
Et quemcumque cibum digitis libaverit illa,
Tu pete, dumque petis, sit tibi tacta manus.
Sint etiam tua vota, viro placuisse puellae:
Utilior vobis factus amicus erit.
Huic, si sorte bibes, sortem concede priorem:
Huic detur capiti missa corona tuo.
Sive erit inferior, seu par, prior omnia sumat:
Nec dubites illi verba secunda loqui.
Tuta frequensque via est, per amici fallere nomen:
Tuta frequensque licet sit via, crimen habet.
Inde procurator nimium quoque multa procurat,
Et sibi mandatis plura videnda putat.
Certa tibi a nobis dabitur mensura bibendi:
Officium praestent mensque pedesque suum.
Iurgia praecipue vino stimulata caveto,
Et nimium faciles ad fera bella manus.
Occidit Eurytion stulte data vina bibendo;
Aptior est dulci mensa merumque ioco. 
Si vox est, canta: si mollia brachia, salta:
Et quacumque potes dote placere, place.
Ebrietas ut vera nocet, sic ficta iuvabit:
Fac titubet blaeso subdola lingua sono,
Ut, quicquid facias dicasve protervius aequo,
Credatur nimium causa fuisse merum.
Et bene dic dominae, bene, cum quo dormiat illa;
Sed, male sit, tacita mente precare, viro.
At cum discedet mensa conviva remota,
Ipsa tibi accessus turba locumque dabit.
Insere te turbae, leviterque admotus eunti
Velle latus digitis, et pede tange pedem.
Conloquii iam tempus adest; fuge rustice longe
Hinc pudor; audentem Forsque Venusque iuvat.
Non tua sub nostras veniat facundia leges:
Fac tantum cupias, sponte disertus eris.
Est tibi agendus amans, imitandaque vulnera verbis;
Haec tibi quaeratur qualibet arte fides.
Nec credi labor est: sibi quaeque videtur amanda;
Pessima sit, nulli non sua forma placet. 
Saepe tamen vere coepit simulator amare,
Saepe, quod incipiens finxerat esse, fuit.
Quo magis, o, faciles imitantibus este, puellae:
Fiet amor verus, qui modo falsus erat.
Blanditiis animum furtim deprendere nunc sit,
Ut pendens liquida ripa subestur aqua.
Nec faciem, nec te pigeat laudare capillos
Et teretes digitos exiguumque pedem:
Delectant etiam castas praeconia formae;
Virginibus curae grataque forma sua est.
Nam cur in Phrygiis Iunonem et Pallada silvis
Nunc quoque iudicium non tenuisse pudet? 
Laudatas ostendit avis Iunonia pinnas:
Si tacitus spectes, illa recondit opes.
Quadrupedes inter rapidi certamina cursus
Depexaeque iubae plausaque colla iuvant.
Nec timide promitte: trahunt promissa puellas;
Pollicito testes quoslibet adde deos.
Iuppiter ex alto periuria ridet amantum,
Et iubet Aeolios inrita ferre notos.
Per Styga Iunoni falsum iurare solebat
Iuppiter; exemplo nunc favet ipse suo.
Expedit esse deos, et, ut expedit, esse putemus;
Dentur in antiquos tura merumque focos;
Nec secura quies illos similisque sopori
Detinet; innocue vivite: numen adest;
Reddite depositum; pietas sua foedera servet:
Fraus absit; vacuas caedis habete manus.
Ludite, si sapitis, solas impune puellas:
Hac minus est una fraude tuenda fides.
Fallite fallentes: ex magna parte profanum
Sunt genus: in laqueos quos posuere, cadant.
Dicitur Aegyptos caruisse iuvantibus arva
Imbribus, atque annos sicca fuisse novem,
Cum Thrasius Busirin adit, monstratque piari
Hospitis adfuso sanguine posse Iovem.
Illi Busiris 'fies Iovis hostia primus,'
Inquit 'et Aegypto tu dabis hospes aquam.'
Et Phalaris tauro violenti membra Perilli
Torruit: infelix inbuit auctor opus.
Iustus uterque fuit: neque enim lex aequior ulla est,
Quam necis artifices arte perire sua.
Ergo ut periuras merito periuria fallant,
Exemplo doleat femina laesa suo. 
Et lacrimae prosunt: lacrimis adamanta movebis:
Fac madidas videat, si potes, illa genas.
Si lacrimae (neque enim veniunt in tempore semper)
Deficient, uda lumina tange manu.
Quis sapiens blandis non misceat oscula verbis?
Illa licet non det, non data sume tamen.
Pugnabit primo fortassis, et 'improbe' dicet:
Pugnando vinci se tamen illa volet.
Tantum ne noceant teneris male rapta labellis,
Neve queri possit dura fuisse, cave.
Oscula qui sumpsit, si non et cetera sumet,
Haec quoque, quae data sunt, perdere dignus erit.
Quantum defuerat pleno post oscula voto?
Ei mihi, rusticitas, non pudor ille fuit.
Vim licet appelles: grata est vis ista puellis:
Quod iuvat, invitae saepe dedisse volunt.
Quaecumque est veneris subita violata rapina,
Gaudet, et inprobitas muneris instar habet.
At quae cum posset cogi, non tacta recessit,
Ut simulet vultu gaudia, tristis erit.
Vim passa est Phoebe: vis est allata sorori;
Et gratus raptae raptor uterque fuit. 
Fabula nota quidem, sed non indigna referri,
Scyrias Haemonio iuncta puella viro.
Iam dea laudatae dederat mala praemia formae
Colle sub Idaeo vincere digna duas:
Iam nurus ad Priamum diverso venerat orbe,
Graiaque in Iliacis moenibus uxor erat:
Iurabant omnes in laesi verba mariti:
Nam dolor unius publica causa fuit. 
Turpe, nisi hoc matris precibus tribuisset, Achilles
Veste virum longa dissimulatus erat.
Quid facis, Aeacide? non sunt tua munera lanae;
Tu titulos alia Palladis arte petas.
Quid tibi cum calathis? clipeo manus apta ferendo est:
Pensa quid in dextra, qua cadet Hector, habes?
Reïce succinctos operoso stamine fusos!
Quassanda est ista Pelias hasta manu.
Forte erat in thalamo virgo regalis eodem;
Haec illum stupro comperit esse virum.
Viribus illa quidem victa est, ita credere oportet:
Sed voluit vinci viribus illa tamen.
Saepe 'mane!' dixit, cum iam properaret Achilles;
Fortia nam posita sumpserat arma colo.
Vis ubi nunc illa est? Quid blanda voce moraris
Auctorem stupri, Deïdamia, tui?
Scilicet ut pudor est quaedam coepisse priorem,
Sic alio gratum est incipiente pati.
A! nimia est iuveni propriae fiducia formae,
Expectat siquis, dum prior illa roget.
Vir prior accedat, vir verba precantia dicat:
Excipiet blandas comiter illa preces.
Ut potiare, roga: tantum cupit illa rogari;
Da causam voti principiumque tui.
Iuppiter ad veteres supplex heroïdas ibat:
Corrupit magnum nulla puella Iovem.
Si tamen a precibus tumidos accedere fastus
Senseris, incepto parce referque pedem.
Quod refugit, multae cupiunt: odere quod instat;
Lenius instando taedia tolle tui.
Nec semper veneris spes est profitenda roganti:
Intret amicitiae nomine tectus amor. 
Hoc aditu vidi tetricae data verba puellae:
Qui fuerat cultor, factus amator erat.
Candidus in nauta turpis color, aequoris unda
Debet et a radiis sideris esse niger:
Turpis et agricolae, qui vomere semper adunco
Et gravibus rastris sub Iove versat humum.
Et tibi, Palladiae petitur cui fama coronae,
Candida si fuerint corpora, turpis eris.
Palleat omnis amans: hic est color aptus amanti;
Hoc decet, hoc stulti non valuisse putant.
Pallidus in Side silvis errabat Orion,
Pallidus in lenta naïde Daphnis erat.
Arguat et macies animum: nec turpe putaris
Palliolum nitidis inposuisse comis.
Attenuant iuvenum vigilatae corpora noctes
Curaque et in magno qui fit amore dolor.
Ut voto potiare tuo, miserabilis esto,
Ut qui te videat, dicere possit 'amas.' 
Conquerar, an moneam mixtum fas omne nefasque?
Nomen amicitia est, nomen inane fides.
Ei mihi, non tutum est, quod ames, laudare sodali;
Cum tibi laudanti credidit, ipse subit.
At non Actorides lectum temeravit Achillis:
Quantum ad Pirithoum, Phaedra pudica fuit.
Hermionam Pylades quo Pallada Phoebus, amabat,
Quodque tibi geminus, Tyndari, Castor, erat.
Siquis idem sperat, laturas poma myricas
Speret, et e medio flumine mella petat. 
Nil nisi turpe iuvat: curae sua cuique voluptas:
Haec quoque ab alterius grata dolore venit.
Heu facinus! non est hostis metuendus amanti;
Quos credis fidos, effuge, tutus eris.
Cognatum fratremque cave carumque sodalem:
Praebebit veros haec tibi turba metus.
Finiturus eram, sed sunt diversa puellis
Pectora: mille animos excipe mille modis.
Nec tellus eadem parit omnia; vitibus illa
Convenit, haec oleis; hac bene farra virent.
Pectoribus mores tot sunt, quot in ore figurae;
Qui sapit, innumeris moribus aptus erit,
Utque leves Proteus modo se tenuabit in undas,
Nunc leo, nunc arbor, nunc erit hirtus aper.
Hi iaculo pisces, illi capiuntur ab hamis:
Hos cava contento retia fune trahunt.
Nec tibi conveniet cunctos modus unus ad annos:
Longius insidias cerva videbit anus.
Si doctus videare rudi, petulansve pudenti,
Diffidet miserae protinus illa sibi.
Inde fit, ut quae se timuit committere honesto,
Vilis ad amplexus inferioris eat.
Pars superat coepti, pars est exhausta laboris.
Hic teneat nostras ancora iacta rates. 
Liber secundus
Dicite 'io Paean!' et 'io' bis dicite 'Paean!'
Decidit in casses praeda petita meos;
Laetus amans donat viridi mea carmina palma,
Praelata Ascraeo Maeonioque seni.
Talis ab armiferis Priameïus hospes Amyclis
Candida cum rapta coniuge vela dedit;
Talis erat qui te curru victore ferebat,
Vecta peregrinis Hippodamia rotis.
Quid properas, iuvenis? mediis tua pinus in undis
Navigat, et longe quem peto portus abest.
Non satis est venisse tibi me vate puellam:
Arte mea capta est, arte tenenda mea est.
Nec minor est virtus, quam quaerere, parta tueri:
Casus inest illic; hoc erit artis opus.
Nunc mihi, siquando, puer et Cytherea, favete,
Nunc Erato, nam tu nomen amoris habes.
Magna paro, quas possit Amor remanere per artes,
Dicere, tam vasto pervagus orbe puer.
Et levis est, et habet geminas, quibus avolet, alas:
Difficile est illis inposuisse modum. 
Hospitis effugio praestruxerat omnia Minos:
Audacem pinnis repperit ille viam.
Daedalus ut clausit conceptum crimine matris
Semibovemque virum semivirumque bovem, 
'Sit modus exilio,' dixit 'iustissime Minos:
Accipiat cineres terra paterna meos.
Et quoniam in patria, fatis agitatus iniquis,
Vivere non potui, da mihi posse mori.
Da reditum puero, senis est si gratia vilis:
Si non vis puero parcere, parce seni.'
Dixerat haec; sed et haec et multo plura licebat
Dicere: regressus non dabat ille viro.
Quod simul ut sensit, 'nunc, nunc, o Daedale,' dixit:
'Materiam, qua sis ingeniosus, habes.
Possidet et terras et possidet aequora Minos:
Nec tellus nostrae nec patet unda fugae.
Restat iter caeli: caelo temptabimus ire.
Da veniam coepto, Iupiter alte, meo:
Non ego sidereas adfecto tangere sedes:
Qua fugiam dominum, nulla, nisi ista, via est.
Per Styga detur iter, Stygias transnabimus undas;
Sunt mihi naturae iura novanda meae.'
Ingenium mala saepe movent: quis crederet umquam
Aërias hominem carpere posse vias?
Remigium volucrum disponit in ordine pinnas,
Et leve per lini vincula nectit opus,
Imaque pars ceris adstringitur igne solutis,
Finitusque novae iam labor artis erat.
Tractabat ceramque puer pinnasque renidens,
Nescius haec umeris arma parata suis.
Cui pater 'his' inquit 'patria est adeunda carinis,
Hac nobis Minos effugiendus ope.
Aëra non potuit Minos, alia omnia clausit;
Quem licet, inventis aëra rumpe meis.
Sed tibi non virgo Tegeaea comesque Bootae
Ensiger Orion aspiciendus erit: 
Me pinnis sectare datis; ego praevius ibo:
Sit tua cura sequi; me duce tutus eris.
Nam sive aetherias vicino sole per auras
Ibimus, impatiens cera caloris erit:
Sive humiles propiore freto iactabimus alas,
Mobilis aequoreis pinna madescet aquis.
Inter utrumque vola; ventos quoque, nate, timeto,
Quaque ferent aurae, vela secunda dato.'
Dum monet, aptat opus puero, monstratque moveri,
Erudit infirmas ut sua mater aves.
Inde sibi factas umeris accommodat alas,
Perque novum timide corpora librat iter.
Iamque volaturus parvo dedit oscula nato,
Nec patriae lacrimas continuere genae.
Monte minor collis, campis erat altior aequis:
Hinc data sunt miserae corpora bina fugae.
Et movet ipse suas, et nati respicit alas
Daedalus, et cursus sustinet usque suos.
Iamque novum delectat iter, positoque timore
Icarus audaci fortius arte volat.
Hos aliquis, tremula dum captat arundine pisces,
Vidit, et inceptum dextra reliquit opus.
Iam Samos a laeva (fuerant Naxosque relictae
Et Paros et Clario Delos amata deo)
Dextra Lebinthos erat silvisque umbrosa Calymne
Cinctaque piscosis Astypalaea vadis,
Cum puer, incautis nimium temerarius annis,
Altius egit iter, deseruitque patrem.
Vincla labant, et cera deo propiore liquescit,
Nec tenues ventos brachia mota tenent. 
Territus a summo despexit in aequora caelo:
Nox oculis pavido venit oborta metu.
Tabuerant cerae: nudos quatit ille lacertos,
Et trepidat nec, quo sustineatur, habet.
Decidit, atque cadens 'pater, o pater, auferor!' inquit,
Clauserunt virides ora loquentis aquae.
At pater infelix, nec iam pater, 'Icare!' clamat,
'Icare,' clamat 'ubi es, quoque sub axe volas?'
'Icare' clamabat, pinnas aspexit in undis.
Ossa tegit tellus: aequora nomen habent.
Non potuit Minos hominis conpescere pinnas;
Ipse deum volucrem detinuisse paro. 
Fallitur, Haemonias siquis decurrit ad artes,
Datque quod a teneri fronte revellit equi.
Non facient, ut vivat amor, Medeïdes herbae
Mixtaque cum magicis nenia Marsa sonis.
Phasias Aesoniden, Circe tenuisset Ulixem,
Si modo servari carmine posset amor.
Nec data profuerint pallentia philtra puellis:
Philtra nocent animis, vimque furoris habent.
Sit procul omne nefas; ut ameris, amabilis esto:
Quod tibi non facies solave forma dabit:
Sis licet antiquo Nireus adamatus Homero,
Naïadumque tener crimine raptus Hylas,
Ut dominam teneas, nec te mirere relictum,
Ingenii dotes corporis adde bonis. 
Forma bonum fragile est, quantumque accedit ad annos
Fit minor, et spatio carpitur ipsa suo.
Nec violae semper nec hiantia lilia florent,
Et riget amissa spina relicta rosa.
Et tibi iam venient cani, formose, capilli,
Iam venient rugae, quae tibi corpus arent.
Iam molire animum, qui duret, et adstrue formae:
Solus ad extremos permanet ille rogos.
Nec levis ingenuas pectus coluisse per artes
Cura sit et linguas edidicisse duas.
Non formosus erat, sed erat facundus Ulixes,
Et tamen aequoreas torsit amore deas.
A quotiens illum doluit properare Calypso,
Remigioque aptas esse negavit aquas!
Haec Troiae casus iterumque iterumque rogabat:
Ille referre aliter saepe solebat idem.
Litore constiterant: illic quoque pulchra Calypso
Exigit Odrysii fata cruenta ducis.
Ille levi virga (virgam nam forte tenebat)
Quod rogat, in spisso litore pingit opus.
'Haec' inquit 'Troia est' (muros in litore fecit):
'Hic tibi sit Simois; haec mea castra puta.
Campus erat' (campumque facit), 'quem caede Dolonis
Sparsimus, Haemonios dum vigil optat equos.
Illic Sithonii fuerant tentoria Rhesi:
Hac ego sum captis nocte revectus equis.'
Pluraque pingebat, subitus cum Pergama fluctus
Abstulit et Rhesi cum duce castra suo.
Tum dea 'quas' inquit 'fidas tibi credis ituro,
Perdiderint undae nomina quanta, vides?' 
Ergo age, fallaci timide confide figurae,
Quisquis es, aut aliquid corpore pluris habe.
Dextera praecipue capit indulgentia mentes;
Asperitas odium saevaque bella movet.
Odimus accipitrem, quia vivit semper in armis,
Et pavidum solitos in pecus ire lupos.
At caret insidiis hominum, quia mitis, hirundo,
Quasque colat turres, Chaonis ales habet.
Este procul, lites et amarae proelia linguae:
Dulcibus est verbis mollis alendus amor.
Lite fugent nuptaeque viros nuptasque mariti,
Inque vicem credant res sibi semper agi;
Hoc decet uxores; dos est uxoria lites:
Audiat optatos semper amica sonos.
Non legis iussu lectum venistis in unum:
Fungitur in vobis munere legis amor.
Blanditias molles auremque iuvantia verba
Adfer, ut adventu laeta sit illa tuo. 
Non ego divitibus venio praeceptor amandi:
Nil opus est illi, qui dabit, arte mea;
Secum habet ingenium, qui, cum libet, 'accipe' dicit;
Cedimus: inventis plus placet ille meis.
Pauperibus vates ego sum, quia pauper amavi;
Cum dare non possem munera, verba dabam.
Pauper amet caute: timeat maledicere pauper,
Multaque divitibus non patienda ferat.
Me memini iratum dominae turbasse capillos:
Haec mihi quam multos abstulit ira dies!
Nec puto, nec sensi tunicam laniasse; sed ipsa
Dixerat, et pretio est illa redempta meo. 
At vos, si sapitis, vestri peccata magistri
Effugite, et culpae damna timete meae.
Proelia cum Parthis, cum culta pax sit amica,
Et iocus, et causas quicquid amoris habet.
Si nec blanda satis, nec erit tibi comis amanti,
Perfer et obdura: postmodo mitis erit.
Flectitur obsequio curvatus ab arbore ramus:
Frangis, si vires experiere tuas.
Obsequio tranantur aquae: nec vincere possis
Flumina, si contra, quam rapit unda, nates.
Obsequium tigresque domat Numidasque leones;
Rustica paulatim taurus aratra subit.
Quid fuit asperius Nonacrina Atalanta?
Succubuit meritis trux tamen illa viri.
Saepe suos casus nec mitia facta puellae
Flesse sub arboribus Milaniona ferunt;
Saepe tulit iusso fallacia retia collo,
Saepe fera torvos cuspide fixit apros:
Sensit et Hylaei contentum saucius arcum:
Sed tamen hoc arcu notior alter erat.
Non te Maenalias armatum scandere silvas,
Nec iubeo collo retia ferre tuo:
Pectora nec missis iubeo praebere sagittis;
Artis erunt cauto mollia iussa meae.
Cede repugnanti: cedendo victor abibis:
Fac modo, quas partes illa iubebit, agas.
Arguet, arguito; quicquid probat illa, probato;
Quod dicet, dicas; quod negat illa, neges.
Riserit, adride; si flebit, flere memento;
Imponat leges vultibus illa tuis. 
Seu ludet, numerosque manu iactabit eburnos,
Tu male iactato, tu male iacta dato:
Seu iacies talos, victam ne poena sequatur,
Damnosi facito stent tibi saepe canes:
Sive latrocinii sub imagine calculus ibit,
Fac pereat vitreo miles ab hoste tuus.
Ipse tene distenta suis umbracula virgis,
Ipse fac in turba, qua venit illa, locum.
Nec dubita tereti scamnum producere lecto,
Et tenero soleam deme vel adde pedi.
Saepe etiam dominae, quamvis horrebis et ipse,
Algenti manus est calfacienda sinu.
Nec tibi turpe puta (quamvis sit turpe, placebit),
Ingenua speculum sustinuisse manu.
Ille, fatigata praebendo monstra noverca
Qui meruit caelum, quod prior ipse tulit,
Inter Ioniacas calathum tenuisse puellas
Creditur, et lanas excoluisse rudes.
Paruit imperio dominae Tirynthius heros:
I nunc et dubita ferre, quod ille tulit.
Iussus adesse foro, iussa maturius hora
Fac semper venias, nec nisi serus abi.
Occurras aliquo, tibi dixerit: omnia differ,
Curre, nec inceptum turba moretur iter.
Nocte domum repetens epulis perfuncta redibit:
Tum quoque pro servo, si vocat illa, veni.
Rure erit, et dicet 'venias': Amor odit inertes:
Si rota defuerit, tu pede carpe viam. 
Nec grave te tempus sitiensque Canicula tardet,
Nec via per iactas candida facta nives.
Militiae species amor est; discedite, segnes:
Non sunt haec timidis signa tuenda viris.
Nox et hiems longaeque viae saevique dolores
Mollibus his castris et labor omnis inest.
Saepe feres imbrem caelesti nube solutum,
Frigidus et nuda saepe iacebis humo.
Cynthius Admeti vaccas pavisse Pheraei
Fertur, et in parva delituisse casa.
Quod Phoebum decuit, quem non decet? exue fastus,
Curam mansuri quisquis amoris habes. 
Si tibi per tutum planumque negabitur ire,
Atque erit opposita ianua fulta sera,
At tu per praeceps tecto delabere aperto:
Det quoque furtivas alta fenestra vias.
Laeta erit, et causam tibi se sciet esse pericli;
Hoc dominae certi pignus amoris erit.
Saepe tua poteras, Leandre, carere puella:
Transnabas, animum nosset ut illa tuum.
Nec pudor ancillas, ut quaeque erit ordine prima,
Nec tibi sit servos demeruisse pudor.
Nomine quemque suo (nulla est iactura) saluta,
Iunge tuis humiles, ambitiose, manus.
Sed tamen et servo (levis est inpensa) roganti
Porrige Fortunae munera parva die:
Porrige et ancillae, qua poenas luce pependit
Lusa maritali Gallica veste manus. 
Fac plebem, mihi crede, tuam; sit semper in illa
Ianitor et thalami qui iacet ante fores.
Nec dominam iubeo pretioso munere dones:
Parva, sed e parvis callidus apta dato.
Dum bene dives ager, cum rami pondere nutant,
Adferat in calatho rustica dona puer.
Rure suburbano poteris tibi dicere missa,
Illa vel in Sacra sint licet empta via.
Adferat aut uvas, aut quas Amaryllis amabat — 
At nunc castaneas non amat illa nuces.
Quin etiam turdoque licet missaque columba
Te memorem dominae testificere tuae.
Turpiter his emitur spes mortis et orba senectus.
A, pereant, per quos munera crimen habent!
Quid tibi praecipiam teneros quoque mittere versus?
Ei mihi, non multum carmen honoris habet.
Carmina laudantur, sed munera magna petuntur:
Dummodo sit dives, barbarus ipse placet.
Aurea sunt vere nunc saecula: plurimus auro
Venit honos: auro conciliatur amor.
Ipse licet venias Musis comitatus, Homere,
Si nihil attuleris, ibis, Homere, foras.
Sunt tamen et doctae, rarissima turba, puellae;
Altera non doctae turba, sed esse volunt.
Utraque laudetur per carmina: carmina lector
Commendet dulci qualiacumque sono;
His ergo aut illis vigilatum carmen in ipsas
Forsitan exigui muneris instar erit.  
At quod eris per te facturus, et utile credis,
Id tua te facito semper amica roget.
Libertas alicui fuerit promissa tuorum:
Hanc tamen a domina fac petat ille tua:
Si poenam servo, si vincula saeva remittis,
Quod facturus eras, debeat illa tibi:
Utilitas tua sit, titulus donetur amicae:
Perde nihil, partes illa potentis agat.
Sed te, cuicumque est retinendae cura puellae,
Attonitum forma fac putet esse sua.
Sive erit in Tyriis, Tyrios laudabis amictus:
Sive erit in Cois, Coa decere puta.
Aurata est? ipso tibi sit pretiosior auro;
Gausapa si sumpsit, gausapa sumpta proba.
Astiterit tunicata, 'moves incendia' clama,
Sed timida, caveat frigora, voce roga.
Conpositum discrimen erit, discrimina lauda:
Torserit igne comam, torte capille, place.
Brachia saltantis, vocem mirare canentis,
Et, quod desierit, verba querentis habe.
Ipsos concubitus, ipsum venerere licebit
Quod iuvat, et quae dat gaudia voce notes.
Ut fuerit torva violentior illa Medusa,
Fiet amatori lenis et aequa suo.
Tantum, ne pateas verbis simulator in illis,
Effice, nec vultu destrue dicta tuo.
Si latet, ars prodest: adfert deprensa pudorem,
Atque adimit merito tempus in omne fidem.
Saepe sub autumnum, cum formosissimus annus,
Plenaque purpureo subrubet uva mero,
Cum modo frigoribus premimur, modo solvimur aestu,
Aëre non certo, corpora languor habet. 
Illa quidem valeat; sed si male firma cubarit,
Et vitium caeli senserit aegra sui,
Tunc amor et pietas tua sit manifesta puellae,
Tum sere, quod plena postmodo falce metas.
Nec tibi morosi veniant fastidia morbi,
Perque tuas fiant, quae sinet ipsa, manus.
Et videat flentem, nec taedeat oscula ferre,
Et sicco lacrimas conbibat ore tuas.
Multa vove, sed cuncta palam; quotiesque libebit,
Quae referas illi, somnia laeta vide.
Et veniat, quae lustret anus lectumque locumque,
Praeferat et tremula sulpur et ova manu.
Omnibus his inerunt gratae vestigia curae:
In tabulas multis haec via fecit iter.
Nec tamen officiis odium quaeratur ab aegra:
Sit suus in blanda sedulitate modus:
Neve cibo prohibe, nec amari pocula suci
Porrige: rivalis misceat illa tuus. 
Sed non cui dederas a litore carbasa vento,
Utendum, medio cum potiere freto.
Dum novus errat amor, vires sibi colligat usu:
Si bene nutrieris, tempore firmus erit.
Quem taurum metuis, vitulum mulcere solebas:
Sub qua nunc recubas arbore, virga fuit:
Nascitur exiguus, sed opes adquirit eundo,
Quaque venit, multas accipit amnis aquas.
Fac tibi consuescat: nil adsuetudine maius:
Quam tu dum capias, taedia nulla fuge.
Te semper videat, tibi semper praebeat aures;
Exhibeat vultus noxque diesque tuos. 
Cum tibi maior erit fiducia, posse requiri,
Cum procul absenti cura futurus eris,
Da requiem: requietus ager bene credita reddit,
Terraque caelestes arida sorbet aquas.
Phyllida Demophoon praesens moderatius ussit:
Exarsit velis acrius illa datis.
Penelopen absens sollers torquebat Ulixes;
Phylacides aberat, Laodamia, tuus.
Sed mora tuta brevis: lentescunt tempore curae,
Vanescitque absens et novus intrat amor.
Dum Menelaus abest, Helene, ne sola iaceret,
Hospitis est tepido nocte recepta sinu.
Quis stupor hic, Menelaë, fuit? tu solus abibas,
Isdem sub tectis hospes et uxor erant.
Accipitri timidas credis, furiose, columbas?
Plenum montano credis ovile lupo?
Nil Helene peccat, nihil hic committit adulter:
Quod tu, quod faceret quilibet, ille facit.
Cogis adulterium dando tempusque locumque;
Quid nisi consilio est usa puella tuo?
Quid faciat? vir abest, et adest non rusticus hospes,
Et timet in vacuo sola cubare toro.
Viderit Atrides: Helenen ego crimine solvo:
Usa est humani commoditate viri. 
Sed neque fulvus aper media tam saevus in ira est,
Fulmineo rabidos cum rotat ore canes,
Nec lea, cum catulis lactentibus ubera praebet,
Nec brevis ignaro vipera laesa pede,
Femina quam socii deprensa paelice lecti:
Ardet et in vultu pignora mentis habet. 
In ferrum flammasque ruit, positoque decore
Fertur, ut Aonii cornibus icta dei.
Coniugis admissum violataque iura marita est
Barbara per natos Phasias ulta suos.
Altera dira parens haec est, quam cernis, hirundo:
Aspice, signatum sanguine pectus habet.
Hoc bene compositos, hoc firmos solvit amores;
Crimina sunt cautis ista timenda viris.
Nec mea vos uni damnat censura puellae:
Di melius! vix hoc nupta tenere potest.
Ludite, sed furto celetur culpa modesto:
Gloria peccati nulla petenda sui est.
Nec dederis munus, cognosse quod altera possit,
Nec sint nequitiae tempora certa tuae.
Et, ne te capiat latebris sibi femina notis,
Non uno est omnis convenienda loco;
Et quotiens scribes, totas prius ipse tabellas
Inspice: plus multae, quam sibi missa, legunt.
Laesa Venus iusta arma movet, telumque remittit,
Et, modo quod questa est, ipse querare, facit.
Dum fuit Atrides una contentus, et illa
Casta fuit: vitio est improba facta viri.
Audierat laurumque manu vittasque ferentem
Pro nata Chrysen non valuisse sua:
Audierat, Lyrnesi, tuos, abducta, dolores,
Bellaque per turpis longius isse moras. 
Haec tamen audierat: Priameïda viderat ipsa:
Victor erat praedae praeda pudenda suae.
Inde Thyestiaden animo thalamoque recepit,
Et male peccantem Tyndaris ulta virum. 
Quae bene celaris, siqua tamen acta patebunt,
Illa, licet pateant, tu tamen usque nega.
Tum neque subiectus, solito nec blandior esto:
Haec animi multum signa nocentis habent:
Sed lateri ne parce tuo: pax omnis in uno est;
Concubitu prior est infitianda venus.
Sunt, qui praecipiant herbas, satureia, nocentes
Sumere; iudiciis ista venena meis;
Aut piper urticae mordacis semine miscent,
Tritaque in annoso flava pyrethra mero;
Sed dea non patitur sic ad sua gaudia cogi,
Colle sub umbroso quam tenet altus Eryx.
Candidus, Alcathoi qui mittitur urbe Pelasga,
Bulbus et, ex horto quae venit, herba salax
Ovaque sumantur, sumantur Hymettia mella,
Quasque tulit folio pinus acuta nuces.
Docta, quid ad magicas, Erato, deverteris artes?
Interior curru meta terenda meo est.
Qui modo celabas monitu tua crimina nostro,
Flecte iter, et monitu detege furta meo.
Nec levitas culpanda mea est: non semper eodem
Impositos vento panda carina vehit.
Nam modo Threïcio Borea, modo currimus Euro,
Saepe tument Zephyro lintea, saepe Noto. 
Aspice, ut in curru modo det fluitantia rector
Lora, modo admissos arte retentet equos.
Sunt quibus ingrate timida indulgentia servit,
Et, si nulla subest aemula, languet amor.
Luxuriant animi rebus plerumque secundis,
Nec facile est aequa commoda mente pati.
Ut levis absumptis paulatim viribus ignis
Ipse latet, summo canet in igne cinis,
Sed tamen extinctas admoto sulpure flammas
Invenit, et lumen, quod fuit ante, redit:
Sic, ubi pigra situ securaque pectora torpent,
Acribus est stimulis eliciendus amor.
Fac timeat de te, tepidamque recalface mentem:
Palleat indicio criminis illa tui;
O quater et quotiens numero conprendere non est
Felicem, de quo laesa puella dolet:
Quae, simul invitas crimen pervenit ad aures,
Excidit, et miserae voxque colorque fugit.
Ille ego sim, cuius laniet furiosa capillos:
Ille ego sim, teneras cui petat ungue genas,
Quem videat lacrimans, quem torvis spectet ocellis,
Quo sine non possit vivere, posse velit.
Si spatium quaeras, breve sit, quo laesa queratur,
Ne lenta vires colligat ira mora;
Candida iamdudum cingantur colla lacertis,
Inque tuos flens est accipienda sinus.
Oscula da flenti, Veneris da gaudia flenti,
Pax erit: hoc uno solvitur ira modo.
Cum bene saevierit, cum certa videbitur hostis,
Tum pete concubitus foedera, mitis erit.
Illic depositis habitat Concordia telis:
Illo, crede mihi, Gratia nata loco est. 
Quae modo pugnarunt, iungunt sua rostra columbae,
Quarum blanditias verbaque murmur habet. 
Prima fuit rerum confusa sine ordine moles,
Unaque erat facies sidera, terra, fretum;
Mox caelum impositum terris, humus aequore cincta est
Inque suas partes cessit inane chaos;
Silva feras, volucres aer accepit habendas,
In liquida, pisces, delituistis aqua.
Tum genus humanum solis errabat in agris,
Idque merae vires et rude corpus erat;
Silva domus fuerat, cibus herba, cubilia frondes:
Iamque diu nulli cognitus alter erat.
Blanda truces animos fertur mollisse voluptas:
Constiterant uno femina virque loco;
Quid facerent, ipsi nullo didicere magistro:
Arte Venus nulla dulce peregit opus.
Ales habet, quod amet; cum quo sua gaudia iungat,
Invenit in media femina piscis aqua;
Cerva parem sequitur, serpens serpente tenetur,
Haeret adulterio cum cane nexa canis;
Laeta salitur ovis: tauro quoque laeta iuvenca est:
Sustinet inmundum sima capella marem;
In furias agitantur equae, spatioque remota
Per loca dividuos amne sequuntur equos.
Ergo age et iratae medicamina fortia praebe:
Illa feri requiem sola doloris habent:
Illa Machaonios superant medicamina sucos:
His, ubi peccaris, restituendus eris. 
Haec ego cum canerem, subito manifestus Apollo
Movit inauratae pollice fila lyrae. 
In manibus laurus, sacris inducta capillis
Laurus erat; vates ille videndus adit.
Is mihi 'Lascivi' dixit 'praeceptor Amoris,
Duc, age, discipulos ad mea templa tuos,
Est ubi diversum fama celebrata per orbem
Littera, cognosci quae sibi quemque iubet.
Qui sibi notus erit, solus sapienter amabit,
Atque opus ad vires exiget omne suas.
Cui faciem natura dedit, spectetur ab illa:
Cui color est, umero saepe patente cubet:
Qui sermone placet, taciturna silentia vitet:
Qui canit arte, canat; qui bibit arte, bibat.
Sed neque declament medio sermone diserti,
Nec sua non sanus scripta poeta legat!'
Sic monuit Phoebus: Phoebo parete monenti;
Certa dei sacro est huius in ore fides.
Ad propiora vocor. Quisquis sapienter amabit
Vincet, et e nostra, quod petet, arte feret.
Credita non semper sulci cum faenore reddunt,
Nec semper dubias adiuvat aura rates;
Quod iuvat, exiguum, plus est, quod laedat amantes;
Proponant animo multa ferenda suo.
Quot lepores in Atho, quot apes pascuntur in Hybla,
Caerula quot bacas Palladis arbor habet,
Litore quot conchae, tot sunt in amore dolores;
Quae patimur, multo spicula felle madent.
Dicta erit isse foras: intus fortasse videre est:
Isse foras, et te falsa videre puta.
Clausa tibi fuerit promissa ianua nocte:
Perfer et inmunda ponere corpus humo. 
Forsitan et vultu mendax ancilla superbo
Dicet 'quid nostras obsidet iste fores?'
Postibus et durae supplex blandire puellae,
Et capiti demptas in fore pone rosas.
Cum volet, accedes: cum te vitabit, abibis;
Dedecet ingenuos taedia ferre sui.
'Effugere hunc non est' quare tibi possit amica
Dicere? non omni tempore sensus obest.
Nec maledicta puta, nec verbera ferre puellae
Turpe, nec ad teneros oscula ferre pedes. 
Quid moror in parvis? Animus maioribus instat;
Magna canam: toto pectore, vulgus, ades.
Ardua molimur, sed nulla, nisi ardua, virtus:
Difficilis nostra poscitur arte labor.
Rivalem patienter habe, victoria tecum
Stabit: eris magni victor in arce Iovis.
Haec tibi non hominem, sed quercus crede Pelasgas
Dicere: nil istis ars mea maius habet.
Innuet illa, feras; scribet, ne tange tabellas:
Unde volet, veniat; quoque libebit, eat.
Hoc in legitima praestant uxore mariti,
Cum, tener, ad partes tu quoque, somne, venis.
Hac ego, confiteor, non sum perfectus in arte;
Quid faciam? monitis sum minor ipse meis.
Mene palam nostrae det quisquam signa puellae,
Et patiar, nec me quo libet ira ferat?
Oscula vir dederat, memini, suus: oscula questus
Sum data; barbaria noster abundat amor. 
Non semel hoc vitium nocuit mihi: doctior ille,
Quo veniunt alii conciliante viri.
Sed melius nescisse fuit: sine furta tegantur,
Ne fugiat ficto fassus ab ore pudor.
Quo magis, o iuvenes, deprendere parcite vestras:
Peccent, peccantes verba dedisse putent.
Crescit amor prensis; ubi par fortuna duorum est,
In causa damni perstat uterque sui. 
Fabula narratur toto notissima caelo,
Mulciberis capti Marsque Venusque dolis.
Mars pater, insano Veneris turbatus amore,
De duce terribili factus amator erat.
Nec Venus oranti (neque enim dea mollior ulla est)
Rustica Gradivo difficilisque fuit.
A, quotiens lasciva pedes risisse mariti
Dicitur, et duras igne vel arte manus.
Marte palam simul est Vulcanum imitata, decebat,
Multaque cum forma gratia mixta fuit.
Sed bene concubitus primos celare solebant.
Plena verecundi culpa pudoris erat.
Indicio Solis (quis Solem fallere possit?)
Cognita Vulcano coniugis acta suae.
Quam mala, Sol, exempla moves! Pete munus ab ipsa
Et tibi, si taceas, quod dare possit, habet.
Mulciber obscuros lectum circaque superque
Disponit laqueos: lumina fallit opus.
Fingit iter Lemnon; veniunt ad foedus amantes:
Impliciti laqueis nudus uterque iacent.
Convocat ille deos; praebent spectacula capti:
Vix lacrimas Venerem continuisse putant.
Non vultus texisse suos, non denique possunt
Partibus obscenis opposuisse manus. 
Hic aliquis ridens 'in me, fortissime Mavors,
Si tibi sunt oneri, vincula transfer!' ait.
Vix precibus, Neptune, tuis captiva resolvit
Corpora: Mars Thracen occupat, illa Paphon.
Hoc tibi pro facto, Vulcane: quod ante tegebant,
Liberius faciunt, ut pudor omnis abest:
Saepe tamen demens stulte fecisse fateris,
Teque ferunt artis paenituisse tuae.
Hoc vetiti vos este; vetat deprensa Dione
Insidias illas, quas tulit ipsa, dare.
Nec vos rivali laqueos disponite, nec vos
Excipite arcana verba notata manu.
Ista viri captent, si iam captanda putabunt,
Quos faciet iustos ignis et unda viros.
En, iterum testor: nihil hic, nisi lege remissum
Luditur: in nostris instita nulla iocis. 
Quis Cereris ritus ausit vulgare profanis,
Magnaque Threïcia sacra reperta Samo?
Exigua est virtus praestare silentia rebus:
At contra gravis est culpa tacenda loqui.
O bene, quod frustra captatis arbore pomis
Garrulus in media Tantalus aret aqua!
Praecipue Cytherea iubet sua sacra taceri:
Admoneo, veniat nequis ad illa loquax.
Condita si non sunt Veneris mysteria cistis,
Nec cava vesanis ictibus aera sonant,
At sic inter nos medio versantur in usu,
Se tamen inter nos ut latuisse velint. 
Ipsa Venus pubem, quotiens velamina ponit,
Protegitur laeva semireducta manu.
In medio passimque coit pecus: hoc quoque viso
Avertit vultus nempe puella suos.
Conveniunt thalami furtis et ianua nostris,
Parsque sub iniecta veste pudenda latet:
Et si non tenebras, ad quiddam nubis opacae
Quaerimus, atque aliquid luce patente minus.
Tum quoque, cum solem nondum prohibebat et imbrem
Tegula, sed quercus tecta cibumque dabat,
In nemore atque antris, non sub Iove, iuncta voluptas;
Tanta rudi populo cura pudoris erat.
At nunc nocturnis titulos inponimus actis,
Atque emitur magno nil, nisi posse loqui!
Scilicet excuties omnes, ubi quaeque, puellas,
Cuilibet ut dicas 'haec quoque nostra fuit,'
Nec desint, quas tu digitis ostendere possis?
Ut quamque adtigeris, fabula turpis erit?
Parva queror: fingunt quidam, quae vera negarent,
Et nulli non se concubuisse ferunt.
Corpora si nequeunt, quae possunt, nomina tangunt,
Famaque non tacto corpore crimen habet.
I nunc, claude fores, custos odiose puellae,
Et centum duris postibus obde seras!
Quid tuti superest, cum nominis extat adulter,
Et credi quod non contigit esse, cupit?
Nos etiam veros parce profitemur amores,
Tectaque sunt solida mystica furta fide.  
Parcite praecipue vitia exprobrare puellis,
Utile quae multis dissimulasse fuit.
Nec suus Andromedae color est obiectus ab illo,
Mobilis in gemino cui pede pinna fuit.
Omnibus Andromache visa est spatiosior aequo:
Unus, qui modicam diceret, Hector erat.
Quod male fers, adsuesce, feres bene; multa vetustus
Leniet, incipiens omnia sentit amor.
Dum novus in viridi coalescit cortice ramus,
Concutiat tenerum quaelibet aura, cadet:
Mox eadem ventis, spatio durata, resistet,
Firmaque adoptivas arbor habebit opes.
Eximit ipsa dies omnes e corpore mendas,
Quodque fuit vitium, desinit esse mora.
Ferre novae nares taurorum terga recusant:
Adsiduo domitas tempore fallit odor.
Nominibus mollire licet mala: fusca vocetur,
Nigrior Illyrica cui pice sanguis erit:
Si straba, sit Veneri similis: si rava, Minervae:
Sit gracilis, macie quae male viva sua est;
Dic habilem, quaecumque brevis, quae turgida, plenam,
Et lateat vitium proximitate boni.
Nec quotus annus eat, nec quo sit nata, require,
Consule, quae rigidus munera Censor habet:
Praecipue si flore caret, meliusque peractum
Tempus, et albentes iam legit illa comas.
Utilis, o iuvenes, aut haec, aut serior aetas:
Iste feret segetes, iste serendus ager.
Dum vires annique sinunt, tolerate labores:
Iam veniet tacito curva senecta pede. 
Aut mare remigiis, aut vomere findite terras,
Aut fera belligeras addite in arma manus,
Aut latus et vires operamque adferte puellis:
Hoc quoque militia est, hoc quoque quaerit opes.
Adde, quod est illis operum prudentia maior,
Solus et artifices qui facit, usus adest:
Illae munditiis annorum damna rependunt,
Et faciunt cura, ne videantur anus.
Utque velis, venerem iungunt per mille figuras:
Invenit plures nulla tabella modos.
Illis sentitur non inritata voluptas:
Quod iuvet, ex aequo femina virque ferant.
Odi concubitus, qui non utrumque resolvunt;
Hoc est, cur pueri tangar amore minus.
Odi quae praebet, quia sit praebere necesse,
Siccaque de lana cogitat ipsa sua.
Quae datur officio, non est mihi grata voluptas:
Officium faciat nulla puella mihi.
Me voces audire iuvat sua gaudia fassas,
Quaeque morer meme sustineamque rogent.
Aspiciam dominae victos amentis ocellos:
Langueat, et tangi se vetet illa diu.
Haec bona non primae tribuit natura iuventae,
Quae cito post septem lustra venire solent.
Qui properant, nova musta bibant: mihi fundat avitum
Consulibus priscis condita testa merum.
Nec platanus, nisi sera, potest obsistere Phoebo,
Et laedunt nudos prata novella pedes.
Scilicet Hermionen Helenae praeponere posses,
Et melior Gorge, quam sua mater, erat?
At venerem quicumque voles adtingere seram,
Si modo duraris, praemia digna feres.  
Conscius, ecce, duos accepit lectus amantes:
Ad thalami clausas, Musa, resiste fores.
Sponte sua sine te celeberrima verba loquentur,
Nec manus in lecto laeva iacebit iners.
Invenient digiti, quod agant in partibus illis,
In quibus occulte spicula tingit Amor.
Fecit in Andromache prius hoc fortissimus Hector,
Nec solum bellis utilis ille fuit.
Fecit et in capta Lyrneside magnus Achilles,
Cum premeret mollem lassus ab hoste torum.
Illis te manibus tangi, Briseï, sinebas,
Imbutae Phrygia quae nece semper erant.
An fuit hoc ipsum, quod te, lasciva, iuvaret,
Ad tua victrices membra venire manus?
Crede mihi, non est veneris properanda voluptas,
Sed sensim tarda prolicienda mora.
Cum loca reppereris, quae tangi femina gaudet,
Non obstet, tangas quo minus illa, pudor.
Aspicies oculos tremulo fulgore micantes,
Ut sol a liquida saepe refulget aqua.
Accedent questus, accedet amabile murmur,
Et dulces gemitus aptaque verba ioco.
Sed neque tu dominam velis maioribus usus
Desere, nec cursus anteat illa tuos;
Ad metam properate simul: tum plena voluptas,
Cum pariter victi femina virque iacent.
Hic tibi versandus tenor est, cum libera dantur
Otia, furtivum nec timor urget opus.
Cum mora non tuta est, totis incumbere remis
Utile, et admisso subdere calcar equo. 
Finis adest operi: palmam date, grata iuventus,
Sertaque odoratae myrtea ferte comae.
Quantus apud Danaos Podalirius arte medendi,
Aeacides dextra, pectore Nestor erat, 
Quantus erat Calchas extis, Telamonius armis,
Automedon curru, tantus amator ego.
Me vatem celebrate, viri, mihi dicite laudes,
Cantetur toto nomen in orbe meum.
Arma dedi vobis: dederat Vulcanus Achilli;
Vincite muneribus, vicit ut ille, datis.
Sed quicumque meo superarit Amazona ferro,
Inscribat spoliis 'Naso magister erat.'
Ecce, rogant tenerae, sibi dem praecepta, puellae:
Vos eritis chartae proxima cura meae! 
Liber tertius
Arma dedi Danais in Amazonas; arma supersunt,
Quae tibi dem et turmae, Penthesilea, tuae.
Ite in bella pares; vincant, quibus alma Dione
Faverit et toto qui volat orbe puer.
Non erat armatis aequum concurrere nudas;
Sic etiam vobis vincere turpe, viri.
Dixerit e multis aliquis 'quid virus in angues
Adicis, et rabidae tradis ovile lupae?'
Parcite paucarum diffundere crimen in omnes;
Spectetur meritis quaeque puella suis.
Si minor Atrides Helenen, Helenesque sororem
Quo premat Atrides crimine maior habet,
Si scelere Oeclides Talaioniae Eriphylae
Vivus et in vivis ad Styga venit equis,
Est pia Penelope lustris errante duobus
Et totidem lustris bella gerente viro.
Respice Phylaciden et quae comes isse marito
Fertur et ante annos occubuisse suos.
Fata Pheretiadae coniunx Pagasaea redemit:
Proque viro est uxor funere lata viri.
'Accipe me, Capaneu! cineres miscebimus' inquit
Iphias, in medios desiluitque rogos.
Ipsa quoque et cultu est et nomine femina Virtus:
Non mirum, populo si placet illa suo. 
Nec tamen hae mentes nostra poscuntur ab arte:
Conveniunt cumbae vela minora meae.
Nil nisi lascivi per me discuntur amores;
Femina praecipiam quo sit amanda modo.
Femina nec flammas nec saevos excutit arcus;
Parcius haec video tela nocere viris.
Saepe viri fallunt: tenerae non saepe puellae,
Paucaque, si quaeras, crimina fraudis habent.
Phasida iam matrem fallax dimisit Iason:
Venit in Aesonios altera nupta sinus.
Quantum in te, Theseu, volucres Ariadna marinas
Pavit, in ignoto sola relicta loco!
Quaere, novem cur una viae dicantur, et audi
Depositis silvas Phyllida flesse comis.
Et famam pietatis habet, tamen hospes et ensem
Praebuit et causam mortis, Elissa, tuae.
Quid vos perdiderit, dicam? nescistis amare:
Defuit ars vobis; arte perennat amor. 
Nunc quoque nescirent: sed me Cytherea docere
Iussit, et ante oculos constitit ipsa meos.
Tum mihi 'Quid miserae' dixit 'meruere puellae?
Traditur armatis vulgus inerme viris.
Illos artifices gemini fecere libelli:
Haec quoque pars monitis erudienda tuis.
Probra Therapnaeae qui dixerat ante maritae,
Mox cecinit laudes prosperiore lyra.
Si bene te novi (cultas ne laede puellas!)
Gratia, dum vives, ista petenda tibi est.' 
Dixit, et e myrto (myrto nam vincta capillos
Constiterat) folium granaque pauca dedit;
Sensimus acceptis numen quoque: purior aether
Fulsit, et e toto pectore cessit onus.
Dum facit ingenium, petite hinc praecepta, puellae,
Quas pudor et leges et sua iura sinunt.
Venturae memores iam nunc estote senectae:
Sic nullum vobis tempus abibit iners.
Dum licet, et vernos etiamnum educitis annos,
Ludite: eunt anni more fluentis aquae;
Nec quae praeteriit, iterum revocabitur unda,
Nec quae praeteriit, hora redire potest.
Utendum est aetate: cito pede labitur aetas,
Nec bona tam sequitur, quam bona prima fuit.
Hos ego, qui canent, frutices violaria vidi:
Hac mihi de spina grata corona data est.
Tempus erit, quo tu, quae nunc excludis amantes,
Frigida deserta nocte iacebis anus,
Nec tua frangetur nocturna ianua rixa,
Sparsa nec invenies limina mane rosa.
Quam cito (me miserum!) laxantur corpora rugis,
Et perit in nitido qui fuit ore color.
Quasque fuisse tibi canas a virgine iuras,
Spargentur subito per caput omne comae.
Anguibus exuitur tenui cum pelle vetustas,
Nec faciunt cervos cornua iacta senes:
Nostra sine auxilio fugiunt bona; carpite florem,
Qui, nisi carptus erit, turpiter ipse cadet.
Adde, quod et partus faciunt breviora iuventae
Tempora: continua messe senescit ager. 
Latmius Endymion non est tibi, Luna, rubori,
Nec Cephalus roseae praeda pudenda deae.
Ut Veneri, quem luget adhuc, donetur Adonis:
Unde habet Aenean Harmoniamque suos?
Ite per exemplum, genus o mortale, dearum,
Gaudia nec cupidis vestra negate viris.
Ut iam decipiant, quid perditis? omnia constant;
Mille licet sumant, deperit inde nihil.
Conteritur ferrum, silices tenuantur ab usu:
Sufficit et damni pars caret illa metu.
Quis vetet adposito lumen de lumine sumi?
Quisve cavo vastas in mare servet aquas?
Et tamen ulla viro mulier 'non expedit' inquit?
Quid, nisi quam sumes, dic mihi, perdis aquam?
Nec vos prostituit mea vox, sed vana timere
Damna vetat: damnis munera vestra carent.
Sed me flaminibus venti maioris iturum,
Dum sumus in portu, provehat aura levis. 
Ordior a cultu; cultis bene Liber ab uvis
Provenit, et culto stat seges alta solo.
Forma dei munus: forma quota quaeque superbit?
Pars vestrum tali munere magna caret.
Cura dabit faciem; facies neglecta peribit,
Idaliae similis sit licet illa deae.
Corpora si veteres non sic coluere puellae,
Nec veteres cultos sic habuere viros;
Si fuit Andromache tunicas induta valentes,
Quid mirum? duri militis uxor erat.
Scilicet Aiaci coniunx ornata venires,
Cui tegumen septem terga fuere boum? 
Simplicitas rudis ante fuit: nunc aurea Roma est,
Et domiti magnas possidet orbis opes.
Aspice quae nunc sunt Capitolia, quaeque fuerunt:
Alterius dices illa fuisse Iovis.
Curia, concilio quae nunc dignissima tanto,
De stipula Tatio regna tenente fuit.
Quae nunc sub Phoebo ducibusque Palatia fulgent,
Quid nisi araturis pascua bubus erant?
Prisca iuvent alios: ego me nunc denique natum
Gratulor: haec aetas moribus apta meis.
Non quia nunc terrae lentum subducitur aurum,
Lectaque diverso litore concha venit:
Nec quia decrescunt effosso marmore montes,
Nec quia caeruleae mole fugantur aquae:
Sed quia cultus adest, nec nostros mansit in annos
Rusticitas, priscis illa superstes avis.
Vos quoque nec caris aures onerate lapillis,
Quos legit in viridi decolor Indus aqua,
Nec prodite graves insuto vestibus auro,
Per quas nos petitis, saepe fugatis, opes.
Munditiis capimur: non sint sine lege capilli:
Admotae formam dantque negantque manus.
Nec genus ornatus unum est: quod quamque decebit
Eligat, et speculum consulate ante suum.
Longa probat facies capitis discrimina puri:
Sic erat ornatis Laodamia comis.
Exiguum summa nodum sibi fronte relinqui,
Ut pateant aures, ora rotunda volunt. 
Alterius crines umero iactentur utroque:
Talis es adsumpta, Phoebe canore, lyra.
Altera succinctae religetur more Dianae,
Ut solet, attonitas cum petit illa feras.
Huic decet inflatos laxe iacuisse capillos:
Illa sit adstrictis impedienda comis;
Hanc placet ornari testudine Cyllenea:
Sustineat similes fluctibus illa sinus.
Sed neque ramosa numerabis in ilice glandes,
Nec quot apes Hyblae, nec quot in Alpe ferae,
Nec mihi tot positus numero conprendere fas est:
Adicit ornatus proxima quaeque dies.
Et neglecta decet multas coma; saepe iacere
Hesternam credas; illa repexa modo est.
Ars casum simulat; sic capta vidit ut urbe
Alcides Iolen, 'hanc ego' dixit 'amo.'
Talem te Bacchus Satyris clamantibus euhoe
Sustulit in currus, Cnosi relicta, suos. 
O quantum indulget vestro natura decori,
Quarum sunt multis damna pianda modis!
Nos male detegimur, raptique aetate capilli,
Ut Borea frondes excutiente, cadunt.
Femina canitiem Germanis inficit herbis,
Et melior vero quaeritur arte color:
Femina procedit densissima crinibus emptis,
Proque suis alios efficit aere suos.
Nec rubor est emisse; palam venire videmus
Herculis ante oculos virgineumque chorum. 
Quid de veste loquar? Nec vos, segmenta, requiro
Nec te, quae Tyrio murice, lana, rubes.
Cum tot prodierint pretio leviore colores,
Quis furor est census corpore ferre suos!
Aëris, ecce, color, tum cum sine nubibus aër,
Nec tepidus pluvias concitat auster aquas:
Ecce, tibi similis, quae quondam Phrixon et Hellen
Diceris Inois eripuisse dolis;
Hic undas imitatur, habet quoque nomen ab undis:
Crediderim nymphas hac ego veste tegi.
Ille crocum simulat: croceo velatur amictu,
Roscida luciferos cum dea iungit equos:
Hic Paphias myrtos, hic purpureas amethystos,
Albentesve rosas, Threïciamve gruem;
Nec glandes, Amarylli, tuae, nec amygdala desunt;
Et sua velleribus nomina cera dedit.
Quot nova terra parit flores, cum vere tepenti
Vitis agit gemmas pigraque fugit hiemps,
Lana tot aut plures sucos bibit; elige certos:
Nam non conveniens omnibus omnis erit.
Pulla decent niveas: Briseïda pulla decebant:
Cum rapta est, pulla tum quoque veste fuit.
Alba decent fuscas: albis, Cepheï, placebas:
Sic tibi vestitae pressa Seriphos erat.
Quam paene admonui, ne trux caper iret in alas,
Neve forent duris aspera crura pilis! 
Sed non Caucasea doceo de rupe puellas,
Quaeque bibant undas, Myse Caice, tuas.
Quid si praecipiam ne fuscet inertia dentes,
Oraque suscepta mane laventur aqua?
Scitis et inducta candorem quaerere creta:
Sanguine quae vero non rubet, arte rubet.
Arte supercilii confinia nuda repletis,
Parvaque sinceras velat aluta genas.
Nec pudor est oculos tenui signare favilla,
Vel prope te nato, lucide Cydne, croco. 
Est mihi, quo dixi vestrae medicamina formae,
Parvus, sed cura grande, libellus, opus;
Hinc quoque praesidium laesae petitote figurae;
Non est pro vestris ars mea rebus iners.
Non tamen expositas mensa deprendat amator
Pyxidas: ars faciem dissimulata iuvat.
Quem non offendat toto faex inlita vultu,
Cum fluit in tepidos pondere lapsa sinus?
Oesypa quid redolent? quamvis mittatur Athenis
Demptus ab inmundo vellere sucus ovis.
Nec coram mixtas cervae sumpsisse medullas,
Nec coram dentes defricuisse probem;
Ista dabunt formam, sed erunt deformia visu:
Multaque, dum fiunt, turpia, facta placent;
Quae nunc nomen habent operosi signa Myronis
Pondus iners quondam duraque massa fuit; 
Anulus ut fiat, primo conliditur aurum;
Quas geritis vestis, sordida lana fuit;
Cum fieret, lapis asper erat: nunc, nobile signum,
Nuda Venus madidas exprimit imbre comas.
Tu quoque dum coleris, nos te dormire putemus;
Aptius a summa conspiciere manu.
Cur mihi nota tuo causa est candoris in ore?
Claude forem thalami! quid rude prodis opus?
Multa viros nescire decet; pars maxima rerum
Offendat, si non interiora tegas.
Aurea quae splendent ornato signa theatro,
Inspice, contemnes: brattea ligna tegit;
Sed neque ad illa licet populo, nisi facta, venire,
Nec nisi summotis forma paranda viris.
At non pectendos coram praebere capillos,
Ut iaceant fusi per tua terga, veto.
Illo praecipue ne sis morosa caveto
Tempore, nec lapsas saepe resolve comas.
Tuta sit ornatrix; odi, quae sauciat ora
Unguibus et rapta brachia figit acu.
Devovet, ut tangit, dominae caput illa, simulque
Plorat in invisas sanguinolenta comas.
Quae male crinita est, custodem in limine ponat,
Orneturve Bonae semper in aede deae.
Dictus eram subito cuidam venisse puellae:
Turbida perversas induit illa comas.
Hostibus eveniat tam foedi causa pudoris,
Inque nurus Parthas dedecus illud eat.
Turpe pecus mutilum, turpis sine gramine campus,
Et sine fronde frutex, et sine crine caput. 
Non mihi venistis, Semele Ledeve, docendae,
Perque fretum falso, Sidoni, vecta bove,
Aut Helene, quam non stulte, Menelaë, reposcis,
Tu quoque non stulte, Troice raptor, habes;
Turba docenda venit, pulchrae turpesque puellae:
Pluraque sunt semper deteriora bonis. 
Formosae non artis opem praeceptaque quaerunt:
Est illis sua dos, forma sine arte potens;
Cum mare compositum est, securus navita cessat:
Cum tumet, auxiliis adsidet ille suis.
Rara tamen mendo facies caret: occule mendas,
Quaque potes vitium corporis abde tui.
Si brevis es, sedeas, ne stans videare sedere:
Inque tuo iaceas quantulacumque toro;
Hic quoque, ne possit fieri mensura cubantis,
Iniecta lateant fac tibi veste pedes.
Quae nimium gracilis, pleno velamina filo
Sumat, et ex umeris laxus amictus eat.
Pallida purpureis spargat sua corpora virgis,
Nigrior ad Pharii confuge piscis opem.
Pes malus in nivea semper celetur aluta:
Arida nec vinclis crura resolve suis.
Conveniunt tenues scapulis analemptrides altis:
Angustum circa fascia pectus eat.
Exiguo signet gestu, quodcumque loquetur,
Cui digiti pingues et scaber unguis erit.
Cui gravis oris odor numquam ieiuna loquatur,
Et semper spatio distet ab ore viri.
Si niger aut ingens aut non erit ordine natus
Dens tibi, ridendo maxima damna feres. 
Quis credat? discunt etiam ridere puellae,
Quaeritur aque illis hac quoque parte decor.
Sint modici rictus, parvaeque utrimque lacunae,
Et summos dentes ima labella tegant.
Nec sua perpetuo contendant ilia risu,
Sed leve nescio quid femineumque sonent.
Est, quae perverso distorqueat ora cachinno:
Risu concussa est altera, flere putes.
Illa sonat raucum quiddam atque inamabile ridet,
Ut rudit a scabra turpis asella mola.
Quo non ars penetrat? discunt lacrimare decenter,
Quoque volunt plorant tempore, quoque modo.
Quid, cum legitima fraudatur littera voce,
Blaesaque fit iusso lingua coacta sono?
In vitio decor est: quaerunt male reddere verba;
Discunt posse minus, quam potuere, loqui.
Omnibus his, quoniam prosunt, inpendite curam:
Discite femineo corpora ferre gradu.
Est et in incessu pars non temnenda decoris:
Allicit ignotos ille fugatque viros.
Haec movet arte latus, tunicisque fluentibus auras
Accipit, expensos fertque superba pedes:
Illa velut coniunx Umbri rubicunda mariti
Ambulat, ingentes varica fertque gradus.
Sed sit, ut in multis, modus hic quoque: rusticus alter
Motus, concesso mollior alter erit.
Pars umeri tamen ima tui, pars summa lacerti
Nuda sit, a laeva conspicienda manu.
Hoc vos praecipue, niveae, decet: hoc ubi vidi,
Oscula ferre umero, qua patet usque, libet.  
Monstra maris Sirenes erant, quae voce canora
Quamlibet admissas detinuere rates.
His sua Sisyphides auditis paene resolvit
Corpora, nam sociis inlita cera fuit.
Res est blanda canor: discant cantare puellae:
Pro facie multis vox sua lena fuit.
Et modo marmoreis referant audita theatris,
Et modo Niliacis carmina lusa modis.
Nec plectrum dextra, citharam tenuisse sinistra
Nesciat arbitrio femina docta meo.
Saxa ferasque lyra movit Rhodopeïus Orpheus,
Tartareosque lacus tergeminumque canem.
Saxa tuo cantu, vindex iustissime matris,
Fecerunt muros officiosa novos.
Quamvis mutus erat, voci favisse putatur
Piscis, Arioniae fabula nota lyrae.
Disce etiam duplici genialia nablia palma
Verrere: conveniunt dulcibus illa iocis.
Sit tibi Callimachi, sit Coi nota poetae,
Sit quoque vinosi Teïa Musa senis;
Nota sit et Sappho (quid enim lascivius illa?),
Cuive pater vafri luditur arte Getae.
Et teneri possis carmen legisse Properti,
Sive aliquid Galli, sive, Tibulle, tuum:
Dictaque Varroni fulvis insignia villis
Vellera, germanae, Phrixe, querenda tuae: 
Et profugum Aenean, altae primordia Romae,
Quo nullum Latio clarius extat opus.
Forsitan et nostrum nomen miscebitur istis,
Nec mea Lethaeis scripta dabuntur aquis:
Atque aliquis dicet 'nostri lege culta magistri
Carmina, quis partes instruit ille duas:
Deve tribus libris, titulus quos signat Amorum,
Elige, quod docili molliter ore legas:
Vel tibi composita cantetur Epistola voce:
Ignotum hoc aliis ille novavit opus.'
O ita, Phoebe, velis! ita vos, pia numina vatum,
Insignis cornu Bacche, novemque deae!
Quis dubitet, quin scire velim saltare puellam,
Ut moveat posito brachia iussa mero?
Artifices lateris, scenae spectacula, amantur:
Tantum mobilitas illa decoris habet. 
Parva monere pudet, talorum dicere iactus
Ut sciat, et vires, tessera missa, tuas:
Et modo tres iactet numeros, modo cogitet, apte
Quam subeat partem callida, quamque vocet.
Cautaque non stulte latronum proelia ludat,
Unus cum gemino calculus hoste perit, 
Bellatorque sua prensus sine compare bellat,
Aemulus et coeptum saepe recurrit iter.
Reticuloque pilae leves fundantur aperto,
Nec, nisi quam tolles, ulla movenda pila est.
Est genus, in totidem tenui ratione redactum
Scriptula, quot menses lubricus annus habet:
Parva tabella capit ternos utrimque lapillos,
In qua vicisse est continuasse suos.
Mille facesse iocos; turpe est nescire puellam
Ludere: ludendo saepe paratur amor.
Sed minimus labor est sapienter iactibus uti:
Maius opus mores composuisse suos.
Tum sumus incauti, studioque aperimur in ipso,
Nudaque per lusus pectora nostra patent;
Ira subit, deforme malum, lucrique cupido,
Iurgiaque et rixae sollicitusque dolor:
Crimina dicuntur, resonat clamoribus aether,
Invocat iratos et sibi quisque deos:
Nulla fides, tabulaeque novae per vota petuntur;
Et lacrimis vidi saepe madere genas.
Iuppiter a vobis tam turpia crimina pellat,
In quibus est ulli cura placere viro.
Hos ignava iocos tribuit natura puellis;
Materia ludunt uberiore viri.
Sunt illis celeresque pilae iaculumque trochique
Armaque et in gyros ire coactus equus.
Nec vos Campus habet, nec vos gelidissima Virgo,
Nec Tuscus placida devehit amnis aqua. 
At licet et prodest Pompeias ire per umbras,
Virginis aetheriis cum caput ardet equis;
Visite laurigero sacrata Palatia Phoebo:
Ille Paraetonicas mersit in alta rates;
Quaeque soror coniunxque ducis monimenta pararunt,
Navalique gener cinctus honore caput;
Visite turicremas vaccae Memphitidos aras,
Visite conspicuis terna theatra locis;
Spectentur tepido maculosae sanguine harenae,
Metaque ferventi circueunda rota.
Quod latet, ignotum est: ignoti nulla cupido:
Fructus abest, facies cum bona teste caret.
Tu licet et Thamyram superes et Amoebea cantu,
Non erit ignotae gratia magna lyrae.
Si Venerem Cous nusquam posuisset Apelles,
Mersa sub aequoreis illa lateret aquis.
Quid petitur sacris, nisi tantum fama, poetis?
Hoc votum nostri summa laboris habet.
Cura deum fuerant olim regumque poetae:
Praemiaque antiqui magna tulere chori.
Sanctaque maiestas et erat venerabile nomen
Vatibus, et largae saepe dabantur opes. 
Ennius emeruit, Calabris in montibus ortus,
Contiguus poni, Scipio magne, tibi.
Nunc ederae sine honore iacent, operataque doctis
Cura vigil Musis nomen inertis habet.
Sed famae vigilare iuvat: quis nosset Homerum,
Ilias aeternum si latuisset opus? 
Quis Danaën nosset, si semper clusa fuisset,
Inque sua turri perlatuisset anus?
Utilis est vobis, formosae, turba, puellae.
Saepe vagos ultra limina ferte pedes.
Ad multas lupa tendit oves, praedetur ut unam,
Et Iovis in multas devolat ales aves.
Se quoque det populo mulier speciosa videndam:
Quem trahat, e multis forsitan unus erit.
Omnibus illa locis maneat studiosa placendi,
Et curam tota mente decoris agat.
Casus ubique valet; semper tibi pendeat hamus:
Quo minime credas gurgite, piscis erit.
Saepe canes frustra nemorosis montibus errant,
Inque plagam nullo cervus agente venit.
Quid minus Andromedae fuerat sperare revinctae,
Quam lacrimas ulli posse placere suas?
Funere saepe viri vir quaeritur; ire solutis
Crinibus et fletus non tenuisse decet.
Sed vitate viros cultum formamque professos,
Quique suas ponunt in statione comas.
Quae vobis dicunt, dixerunt mille puellis:
Errat et in nulla sede moratur amor.
Femina quid faciat, cum sit vir levior ipsa,
Forsitan et plures possit habere viros? 
Vix mihi credetis, sed credite: Troia maneret,
Praeceptis Priamo si foret usa satae.
Sunt qui mendaci specie grassentur amoris,
Perque aditus talis lucra pudenda petant.
Nec coma vos fallat liquido nitidissima nardo,
Nec brevis in rugas lingula pressa suas:
Nec toga decipiat filo tenuissima, nec si
Anulus in digitis alter et alter erit.
Forsitan ex horum numero cultissimus ille
Fur sit, et uratur vestis amore tuae.
'Redde meum!' clamant spoliatae saepe puellae,
'Redde meum!' toto voce boante foro.
Has, Venus, e templis multo radiantibus auro
Lenta vides lites Appiadesque tuae.
Sunt quoque non dubia quaedam mala nomina fama:
Deceptae multi crimen amantis habent.
Discite ab alterius vestras timuisse querellis;
Ianua fallaci ne sit aperta viro.
Parcite, Cecropides, iuranti credere Theseo:
Quos faciet testes, fecit et ante, deos.
Et tibi, Demophoon, Theseï criminis heres,
Phyllide decepta nulla relicta fides. 
Si bene promittent, totidem promittite verbis:
Si dederint, et vos gaudia pacta date.
Illa potest vigiles flammas extinguere Vestae,
Et rapere e templis, Inachi, sacra tuis,
Et dare mixta viro tritis aconita cicutis,
Accepto venerem munere siqua negat. 
Fert animus propius consistere: supprime habenas,
Musa, nec admissis excutiare rotis.
Verba vadum temptent abiegnis scripta tabellis:
Accipiat missas apta ministra notas.
Inspice: quodque leges, ex ipsis collige verbis,
Fingat, an ex animo sollicitusque roget.
Postque brevem rescribe moram: mora semper amantes
Incitat, exiguum si modo tempus habet.
Sed neque te facilem iuveni promitte roganti,
Nec tamen e duro quod petit ille nega.
Fac timeat speretque simul, quotiensque remittes,
Spesque magis veniat certa minorque metus.
Munda, sed e medio consuetaque verba, puellae,
Scribite: sermonis publica forma placet;
A! quotiens dubius scriptis exarsit amator,
Et nocuit formae barbara lingua bonae!
Sed quoniam, quamvis vittae careatis honore,
Est vobis vestros fallere cura viros,
Ancillae puerique manu perarate tabellas,
Pignora nec iuveni credite vestra novo.
Perfidus ille quidem, qui talia pignora servat,
Sed tamen Aetnaei fulminis instar habent.
Vidi ego pallentes isto terrore puellas
Servitium miseras tempus in omne pati.
Iudice me fraus est concessa repellere fraudem,
Armaque in armatos sumere iura sinunt. 
Ducere consuescat multas manus una figuras,
(A! pereant, per quos ista monenda mihi) 
Nec nisi deletis tutum rescribere ceris,
Ne teneat geminas una tabella manus.
Femina dicatur scribenti semper amator:
Illa sit in vestris, qui fuit ille, notis.
Si licet a parvis animum ad maiora referre,
Plenaque curvato pandere vela sinu,
Pertinet ad faciem rabidos compescere mores:
Candida pax homines, trux decet ira feras.
Ora tument ira: nigrescunt sanguine venae:
Lumina Gorgoneo saevius igne micant.
'I procul hinc,' dixit 'non es mihi, tibia, tanti,'
Ut vidit vultus Pallas in amne suos.
Vos quoque si media speculum spectetis in ira,
Cognoscat faciem vix satis ulla suam.
Nec minus in vultu damnosa superbia vestro:
Comibus est oculis alliciendus amor.
Odimus inmodicos (experto credite) fastus:
Saepe tacens odii semina vultus habet.
Spectantem specta, ridenti mollia ride:
Innuet, acceptas tu quoque redde notas.
Sic ubi prolusit, rudibus puer ille relictis
Spicula de pharetra promit acuta sua.
Odimus et maestas: Tecmessam diligat Aiax;
Nos hilarem populum femina laeta capit.
Numquam ego te, Andromache, nec te, Tecmessa, rogarem,
Ut mea de vobis altera amica foret.
Credere vix videor, cum cogar credere partu,
Vos ego cum vestris concubuisse viris.
Scilicet Aiaci mulier maestissima dixit
'Lux mea' quaeque solent verba iuvare viros? 
Quis vetat a magnis ad res exempla minores
Sumere, nec nomen pertimuisse ducis?
Dux bonus huic centum commisit vite regendos,
Huic equites, illi signa tuenda dedit:
Vos quoque, de nobis quem quisque erit aptus ad usum,
Inspicite, et certo ponite quemque loco.
Munera det dives: ius qui profitebitur, adsit:
Facundus causam saepe clientis agat:
Carmina qui facimus, mittamus carmina tantum:
Hic chorus ante alios aptus amare sumus.
Nos facimus placitae late praeconia formae:
Nomen habet Nemesis, Cynthia nomen habet:
Vesper et Eoae novere Lycorida terrae:
Et multi, quae sit nostra Corinna, rogant.
Adde, quod insidiae sacris a vatibus absunt,
Et facit ad mores ars quoque nostra suos.
Nec nos ambitio, nec amor nos tangit habendi:
Contempto colitur lectus et umbra foro.
Sed facile haeremus, validoque perurimur aestu,
Et nimium certa scimus amare fide.
Scilicet ingenium placida mollitur ab arte,
Et studio mores convenienter eunt.
Vatibus Aoniis faciles estote, puellae:
Numen inest illis, Pieridesque favent.
Est deus in nobis, et sunt commercia caeli:
Sedibus aetheriis spiritus ille venit.
A doctis pretium scelus est sperare poetis;
Me miserum! scelus hoc nulla puella timet.
Dissimulate tamen, nec prima fronte rapaces
Este: novus viso casse resistet amans.  
Sed neque vector equum, qui nuper sensit habenas,
Comparibus frenis artificemque reget,
Nec stabiles animos annis viridemque iuventam
Ut capias, idem limes agendus erit.
Hic rudis et castris nunc primum notus Amoris,
Qui tetigit thalamos praeda novella tuos,
Te solam norit, tibi semper inhaereat uni:
Cingenda est altis saepibus ista seges.
Effuge rivalem: vinces, dum sola tenebis;
Non bene cum sociis regna Venusque manent.
Ille vetus miles sensim et sapienter amabit,
Multaque tironi non patienda feret:
Nec franget postes, nec saevis ignibus uret,
Nec dominae teneras adpetet ungue genas,
Nec scindet tunicasve suas tunicasve puellae,
Nec raptus flendi causa capillus erit.
Ista decent pueros aetate et amore calentes;
Hic fera composita vulnera mente feret.
Ignibus heu lentis uretur, ut umida faena,
Ut modo montanis silva recisa iugis.
Certior hic amor est: brevis et fecundior ille;
Quae fugiunt, celeri carpite poma manu.
Omnia tradantur: portas reseravimus hosti;
Et sit in infida proditione fides.
Quod datur ex facili, longum male nutrit amorem:
Miscenda est laetis rara repulsa iocis.
Ante fores iaceat, 'crudelis ianua!' dicat,
Multaque summisse, multa minanter agat.
Dulcia non ferimus: suco renovemur amaro;
Saepe perit ventis obruta cumba suis;
Hoc est, uxores quod non patiatur amari:
Conveniunt illas, cum voluere, viri; 
Adde forem, et duro dicat tibi ianitor ore
'Non potes,' exclusum te quoque tanget amor. 
Ponite iam gladios hebetes: pugnetur acutis;
Nec dubito, telis quin petar ipse meis.
Dum cadit in laqueos captus quoque nuper amator,
Solum se thalamos speret habere tuos.
Postmodo rivalem partitaque foedera lecti
Sentiat: has artes tolle, senescet amor.
Tum bene fortis equus reserato carcere currit,
Cum quos praetereat quosque sequatur habet.
Quamlibet extinctos iniuria suscitat ignes:
En, ego (confiteor!) non nisi laesus amo.
Causa tamen nimium non sit manifesta doloris,
Pluraque sollicitus, quam sciet, esse putet.
Incitat et ficti tristis custodia servi,
Et nimium duri cura molesta viri.
Quae venit ex tuto, minus est accepta voluptas:
Ut sis liberior Thaide, finge metus.
Cum melius foribus possis, admitte fenestra,
Inque tuo vultu signa timentis habe.
Callida prosiliat dicatque ancilla 'perimus!'
Tu iuvenem trepidum quolibet abde loco.
Admiscenda tamen venus est secura timori,
Ne tanti noctes non putet esse tuas.
Qua vafer eludi possit ratione maritus,
Quaque vigil custos, praeteriturus eram.
Nupta virum timeat: rata sit custodia nuptae;
Hoc decet, hoc leges iusque pudorque iubent.
Te quoque servari, modo quam vindicta redemit,
Quis ferat? Ut fallas, ad mea sacra veni! 
Tot licet observent (adsit modo certa voluntas),
Quot fuerant Argo lumina, verba dabis.
Scilicet obstabit custos, ne scribere possis,
Sumendae detur cum tibi tempus aquae?
Conscia cum possit scriptas portare tabellas,
Quas tegat in tepido fascia lata sinu?
Cum possit sura chartas celare ligatas,
Et vincto blandas sub pede ferre notas?
Caverit haec custos, pro charta conscia tergum
Praebeat, inque suo corpore verba ferat.
Tuta quoque est fallitque oculos e lacte recenti
Littera: carbonis pulvere tange, leges.
Fallet et umiduli quae fiet acumine lini,
Ut ferat occultas pura tabella notas.
Adfuit Acrisio servandae cura puellae:
Hunc tamen illa suo crimine fecit avum. 
Quid faciat custos, cum sint tot in urbe theatra,
Cum spectet iunctos illa libenter equos,
Cum sedeat Phariae sistris operata iuvencae,
Quoque sui comites ire vetantur, eat,
Cum fuget a templis oculos Bona Diva virorum,
Praeterquam siquos illa venire iubet?
Cum, custode foris tunicas servante puellae,
Celent furtivos balnea multa iocos,
Cum, quotiens opus est, fallax aegrotet amica,
Et cedat lecto quamlibet aegra suo,
Nomine cum doceat, quid agamus, adultera clavis,
Quasque petas non det ianua sola vias? 
Fallitur et multo custodis cura Lyaeo,
Illa vel Hispano lecta sit uva iugo;
Sunt quoque, quae faciant altos medicamina somnos,
Victaque Lethaea lumina nocte premant;
Nec male deliciis odiosum conscia tardis
Detinet, et longa iungitur ipsa mora.
Quid iuvat ambages praeceptaque parva movere,
Cum minimo custos munere possit emi?
Munera, crede mihi, capiunt hominesque deosque:
Placatur donis Iuppiter ipse datis.
Quid sapiens faciet, stultus cum munere gaudet?
Ipse quoque accepto munere mutus erit.
Sed semel est custos longum redimendus in aevum:
Saepe dabit, dederit quas semel ille manus.
Questus eram, memini, metuendos esse sodales:
Non tangit solos ista querella viros.
Credula si fueris, aliae tua gaudia carpent,
Et lepus hic aliis exagitatus erit.
Haec quoque, quae praebet lectum studiosa locumque
Crede mihi, mecum non semel illa fuit.
Nec nimium vobis formosa ancilla ministret:
Saepe vicem dominae praebuit illa mihi.
Quo feror insanus? quid aperto pectore in hostem
Mittor, et indicio prodor ab ipse meo?
Non avis aucupibus monstrat, qua parte petatur:
Non docet infestos currere cerva canes.
Viderit utilitas: ego coepta fideliter edam:
Lemniasin gladios in mea fata dabo.
Efficite (et facile est), ut nos credamus amari:
Prona venit cupidis in sua vota fides. 
Spectet amabilius iuvenem, suspiret ab imo
Femina, tam sero cur veniatque roget:
Accedant lacrimae, dolor et de paelice fictus,
Et laniet digitis illius ora suis:
Iamdudum persuasus erit; miserebitur ultro,
Et dicet 'cura carpitur ista mei.'
Praecipue si cultus erit speculoque placebit,
Posse suo tangi credet amore deas.
Sed te, quaecumque est, moderate iniuria turbet,
Nec sis audita paelice mentis inops.
Nec cito credideris: quantum cito credere laedat,
Exemplum vobis non leve Procris erit. 
Est prope purpureos colles florentis Hymetti
Fons sacer et viridi caespite mollis humus:
Silva nemus non alta facit; tegit arbutus herbam,
Ros maris et lauri nigraque myrtus olent:
Nec densum foliis buxum fragilesque myricae,
Nec tenues cytisi cultaque pinus abest.
Lenibus inpulsae zephyris auraque salubri
Tot generum frondes herbaque summa tremit.
Grata quies Cephalo: famulis canibusque relictis
Lassus in hac iuvenis saepe resedit humo,
'Quae' que 'meos releves aestus,' cantare solebat
'Accipienda sinu, mobilis aura, veni.'
Coniugis ad timidas aliquis male sedulus aures
Auditos memori detulit ore sonos;
Procris ut accepit nomen, quasi paelicis, Aurae,
Excidit, et subito muta dolore fuit;
Palluit, ut serae lectis de vite racemis
Pallescunt frondes, quas nova laesit hiemps,
Quaeque suos curvant matura cydonia ramos,
Cornaque adhuc nostris non satis apta cibis. 
Ut rediit animus, tenues a pectore vestes
Rumpit, et indignas sauciat ungue genas;
Nec mora, per medias passis furibunda capillis
Evolat, ut thyrso concita Baccha, vias.
Ut prope perventum, comites in valle relinquit,
Ipsa nemus tacito clam pede fortis init.
Quid tibi mentis erat, cum sic male sana lateres,
Procri? quis adtoniti pectoris ardor erat?
Iam iam venturam, quaecumque erat Aura, putabas
Scilicet, atque oculis probra videnda tuis.
Nunc venisse piget (neque enim deprendere velles),
Nunc iuvat: incertus pectora versat amor.
Credere quae iubeant, locus est et nomen et index,
Et quia mens semper quod timet, esse putat.
Vidit ut oppressa vestigia corporis herba,
Pulsantur trepidi corde micante sinus.
Iamque dies medius tenues contraxerat umbras,
Inque pari spatio vesper et ortus erant:
Ecce, redit Cephalus silvis, Cyllenia proles,
Oraque fontana fervida pulsat aqua.
Anxia, Procri, lates: solitas iacet ille per herbas,
Et 'zephyri molles auraque' dixit 'ades!'
Ut patuit miserae iucundus nominis error,
Et mens et rediit verus in ora color.
Surgit, et oppositas agitato corpore frondes
Movit, in amplexus uxor itura viri:
Ille feram movisse ratus, iuvenaliter artus
Corripit, in dextra tela fuere manu.
Quid facis, infelix? non est fera, supprime tela!
Me miserum! iaculo fixa puella tuo est. 
'Ei mihi!' conclamat 'fixisti pectus amicum.
Hic locus a Cephalo vulnera semper habet.
Ante diem morior, sed nulla paelice laesa:
Hoc faciet positae te mihi, terra, levem.
Nomine suspectas iam spiritus exit in auras:
Labor, eo, cara lumina conde manu!'
Ille sinu dominae morientia corpora maesto
Sustinet, et lacrimis vulnera saeva lavat:
Exit, et incauto paulatim pectore lapsus
Excipitur miseri spiritus ore viri. 
Sed repetamus opus: mihi nudis rebus eundum est,
Ut tangat portus fessa carina suos.
Sollicite expectas, dum te in convivia ducam,
Et quaeris monitus hac quoque parte meos.
Sera veni, positaque decens incede lucerna:
Grata mora venies; maxima lena mora est.
Etsi turpis eris, formosa videbere potis,
Et latebras vitiis nox dabit ipsa tuis.
Carpe cibos digitis: est quiddam gestus edendi:
Ora nec immunda tota perungue manu.
Neve domi praesume dapes, sed desine citra
Quam capis; es paulo quam potes esse minus;
Priamides Helenen avide si spectet edentem,
Oderit, et dicat 'stulta rapina mea est.'
Aptius est, deceatque magis potare puellas:
Cum Veneris puero non male, Bacche, facis.
Hoc quoque, qua patiens caput est, animusque pedesque
Constant: nec, quae sunt singula, bina vide. 
Turpe iacens mulier multo madefacta Lyaeo:
Digna est concubitus quoslibet illa pati.
Nec somnis posita tutum succumbere mensa:
Per somnos fieri multa pudenda solent.
Ulteriora pudet docuisse: sed alma Dione
'Praecipue nostrum est, quod pudet' inquit 'opus.'
Nota sibi sit quaeque: modos a corpore certos
Sumite: non omnes una figura decet.
Quae facie praesignis erit, resupina iaceto:
Spectentur tergo, quis sua terga placent.
Milanion umeris Atalantes crura ferebat:
Si bona sunt, hoc sunt accipienda modo.
Parva vehatur equo: quod erat longissima, numquam
Thebaïs Hectoreo nupta resedit equo.
Strata premat genibus, paulum cervice reflexa,
Femina per longum conspicienda latus.
Cui femur est iuvenale, carent quoque pectora menda,
Stet vir, in obliquo fusa sit ipsa toro.
Nec tibi turpe puta crinem, ut Phylleïa mater,
Solvere, et effusis colla reflecte comis.
Tu quoque, cui rugis uterum Lucina notavit,
Ut celer aversis utere Parthus equis.
Mille modi veneris; simplex minimique laboris,
Cum iacet in dextrum semisupina latus.
Sed neque Phoebei tripodes nec corniger Ammon
Vera magis vobis, quam mea Musa, canet:
Siqua fides arti, quam longo fecimus usu,
Credite: praestabunt carmina nostra fidem.
Sentiat ex imis venerem resoluta medullis
Femina, et ex aequo res iuvet illa duos. 
Nec blandae voces iucundaque murmura cessent,
Nec taceant mediis improba verba iocis.
Tu quoque, cui veneris sensum natura negavit,
Dulcia mendaci gaudia finge sono.
Infelix, cui torpet hebes locus ille, puella,
Quo pariter debent femina virque frui.
Tantum, cum finges, ne sis manifesta, caveto:
Effice per motum luminaque ipsa fidem.
Quam iuvet, et voces et anhelitus arguat oris;
A! pudet, arcanas pars habet ista notas.
Gaudia post Veneris quae poscet munus amantem,
Illa suas nolet pondus habere preces....
Nec lucem in thalamos totis admitte fenestris;
Aptius in vestro corpore multa latent.
Lusus habet finem: cygnis descendere tempus,
Duxerunt collo qui iuga nostra suo.
Ut quondam iuvenes, ita nunc, mea turba, puellae
Inscribant spoliis ""Naso magister erat."""
50,Silius Italicus,pun_12,"Iam terra glaciale caput fecundaque nimbis
tempora et austrifero nebulosam uertice frontem
immitis condebat Hiems, blandisque salubre
uer Zephyris tepido mulcebat rura sereno.
prorumpit Capua Poenus uicinaque late
praemisso terrore quatit, ceu condita bruma,
dum Riphaea rigent Aquilonis flamina, tandem
euoluit serpens arcano membra cubili
et spondente die nouus emicat atque coruscum
fert caput et saniem sublatis faucibus efflat.
at Libyci ducis ut fulserunt signa per agros,
desolata metu cuncta, et suadente pauore
uallo se clausere simul trepidique salutis
expectant ipsis metuentes moenibus hostem. 
Sed non ille uigor qui ruptis Alpibus arma
intulerat dederatque uias Trebiaque potitus
Maeonios Italo scelerauit sanguine fluctus
tunc inerat. molli luxu madefacta meroque
†inlecebris somni torpentia membra fluebant.
quis gelidas suetum noctes thorace grauatis
sub Ioue non aequo trahere et tentoria saepe
spernere, ubi hiberna ruerent cum grandine nimbi,
ac ne nocte quidem clipeiue ensesue reposti,
non pharetrae aut iacula, et pro membris arma fuere,
tum graue cassis onus maioraque pondera uisa
 parmarum ac nullis fusae stridoribus hastae. 
Prima instaurantem sensit certamina mitis
Parthenope, non diues opum, non spreta uigoris,
sed portus traxere ducem secura uolentem
aequora, quae peteret ueniens Carthagine puppis.
Sirenum dedit una suum (memorabile) nomen
Parthenope muris Acheloias, aequore cuius
regnauere diu cantus, cum dulce per undas
exitium miseris caneret non prospera nautis.
nunc molles urbi ritus atque hospita Musis
otia et exemptum curis grauioribus aeuum.
haec pone adgressus (nam frontem clauserat aequor)
moenia non ullas ualuit perfringere Poenus
tota mole uias frustraque inglorius ausi
pulsauit quatiens obstructas ariete portas.
stabat Cannarum Graia ad munimina uictor
nequiquam et cautae mentis consulta probabat
euentu, qui post Dauni stagnantia regna
sanguine Tarpeias ire abstinuisset ad arces.
En, qui nos segnes et nescire addere cursum
factis iactastis, quod uobis scandere nuper
non acie ex ipsa concessum moenia Romae,
intrate atque epulas promissas sede Tonantis
his, quae Graia manus defendit, reddite tectis.
talia iactabat famaeque pudore futurae,
 inritus incepti prima si absisteret urbe,
audebat cuncta atque acuebat fraudibus enses.
sed subitae muris flammae totoque fluebant
aggeris anfractu tela improuisa per auras.
haud secus, occuluit saxi quo uertice fetus
ales fulua Iouis, tacito si ad culmina nisu
euasit serpens terretque propincus hiatu,
illa hostem rostro atque adsuetis fulmina ferre
unguibus incessens nidi circumuolat orbem. 
Tandem ad uicinos Cumarum uertere portus
defessus subiit uarioque lacessere motu
fortunam et famae turbando obstare sinistrae.
sed custos urbi Gracchus tutela uel ipsis
certior arcebat muris iterumque sedere
portis atque aditus iterum sperare uetabat.
lustrat inops animi rimaturque omnia circum
alite uectus equo rursusque hortatibus infit
laudum agitare suos: Pro di, quis terminus
inquit
ante urbes standi Graias, oblite tuorum
factorum miles? quis erit modus? Alpibus astat
nimirum maior moles, et scandere caelum
pulsantis iubeo scopulos. quamquam altera detur
si similis tellus, aliaeque repente sub astra
exsurgant rupes, non ibis et arduus arma
me ducente feres? tene heu Cumanus hiantem
agger adhuc murusque tenet Gracchusue, moueri
non ausus portis? paruo in discrimine cerno

an uobis gentes quaecumque labore parastis
casu gesta putent? per uos Tyrrhena fauentum
stagna deum, per ego et Trebiam cineresque Sagunti
obtestor, dignos iam uosmet reddite uestra
quam trahitis fama et reuocate in pectora Cannas.
Sic ductor fessas luxu attritasque secundis
erigere et uerbis temptabat sistere mentes.
atque hic perlustrans aditus fulgentia cernit
arcis templa iugo, quorum tum Virrius, altae
immitis ductor Capuae, primordia pandit.
Non est hoc
inquit nostri, quod suspicis, aeui:
maiores fecere manus. cum regna timeret
Dictaei regis (sic fama est) linquere terras
Daedalus inuenit nec toto signa sequenti
orbe dare, aetherias aliena tollere in auras
ausus se penna atque homini monstrare uolatus.
suspensum hic librans media inter nubila corpus
enauit superosque nouus conterruit ales.
natum etiam docuit falsae sub imagine plumae
attemptare uias uolucrum, lapsumque solutis
pennarum remis et non felicibus alis
turbida plaudentem uidit freta. dumque dolori
indulget subito motis ad pectora palmis,
nescius heu planctu duxit moderante uolatus.
hic pro nubiuago gratus pia templa meatu
instituit Phoebi atque audacis exuit alas.
Virrius haec: sed enim ductor numerabat inertis
atque actos sine Marte dies ac stare pudebat.
ingemit aduersis respectansque inrita tecta
urbe Dicarchea parat exsatiare dolorem.
hic quoque nunc pelagus, nunc muri saxea moles
officit audenti defensantumque labores.
dumque tenet socios dura atque obsaepta uiarum
 rumpere nitentis lentus labor, ipse propinqua
stagnorum terraeque simul miracula lustrat. 
Primores adsunt Capuae: docet ille, tepentes
unde ferant nomen Baiae, comitemque dedisse
Dulichiae puppis stagno sua nomina monstrat.
ast hic Lucrino mansisse uocabula quondam
Cocyti memorat medioque in gurgite ponti
Herculeum commendat iter, qua discidit aequor
Amphitryoniades armenti uictor Hiberi.
ille, olim populis dictum Styga, nomine uerso
stagna inter celebrem nunc mitia monstrat Auernum:
tum tristi nemore atque umbris nigrantibus horrens
et formidatus uolucri letale uomebat
suffuso uirus caelo Stygiaque per urbes
religione sacer saeuum retinebat honorem.
huic uicina palus (fama est Acherontis ad undas
pandere iter) caecas stagnante uoragine fauces
laxat et horrendos aperit telluris hiatus
interdumque nouo perturbat lumine manis.
at iuxta caligantis longumque per aeuum
infernis pressas nebulis pallente sub umbra
Cimmerias iacuisse domos noctemque profundam
Tartareae narrant urbis. tum sulphure et igni
semper anhelantis coctoque bitumine campos
ostentant. tellus, atro exundante uapore
suspirans ustisque diu calefacta medullis,
aestuat et Stygios exhalat in aera flatus;
†parturit et tremulis metuendum exsibilat antris,
interdumque, cauas luctatus rumpere sedis
aut exire fretis, sonitu lugubre minaci
Mulciber immugit lacerataque uiscera terrae
mandit et exesos labefactat murmure montis.
tradunt Herculea prostratos mole Gigantas
tellurem iniectam quatere, et spiramine anhelo
torreri late campos, quotiensque minantur
rumpere compagem impositam, expallescere caelum.
apparet Prochyte saeuum sortita Mimanta,
apparet procul Inarime, quae turbine nigro
fumantem premit Iapetum flammasque rebelli
ore eiectantem et, si quando euadere detur,
bella Ioui rursus superisque iterare uolentem.
monstrantur Vesuuina iuga atque in uertice summo
depasti flammis scopuli stratusque ruina
mons circum atque Aetnae fatis certantia saxa.
necnon Misenum seruantem Idaea sepulcro
nomina et Herculeos uidet ipso in litore Baulos:
miratur pelagique minas terraeque labores. 
Quae postquam perspecta uiro, regressus ad altos
inde Pheretiadum muros, frondentia laeto
palmite deuastat Nysaea cacumina Gauri.
hinc ad Chalcidicam transfert citus agmina Nolam.
campo Nola sedet crebris circumdata in orbem
turribus et celso facilem tutatur adiri
planitiem uallo, sed, qui non turribus arma
defendenda daret, uerum ultro moenia dextra
protegeret, Marcellus opem auxiliumque ferebat.
isque ubi Agenoream procul aduentare per aequor
et ferri ad muros nubem uidet, Arma, cruentus
hostis adest, capite arma, uiri
clamatque capitque.
circumstant rapidi iuuenes aptantque frementi
 sanguineas de more iubas. sonat inde, citato
agmina disponens passu: Tu limina dextrae
seruabis portae, Nero; tu conuerte cohortes
ad laeuam patrias et Larinatia signa,
clarum Volscorum, Tulli, decus. ast ubi iusso,
per tacitum ruptis subita ui fundite portis
telorum in campos nimbum. ferar ipse reuulsa
in medios equitumque traham certamina porta.
Dumque ea Marcellus, iam claustra reuellere Poeni
et scalis spretis temptabant rumpere muros.
insonuere tubae passim clamorque uirorum
hinnitusque, simul litui raucoque tumultu
cornua et in membris concussa furentibus arma.
fertur acerba lues disiectis incita portis
effusaeque ruunt inopino flumine turmae,
improbus ut fractis exundat molibus amnis,
propulsum ut Borea scopulis impingitur aequor,
ut rupto terras inuadunt carcere uenti.
nec torrente Libys uiso armorumque uirumque
deiectus spe stare ualet. dux Dardanus instat
attonito, praegressus equo, tergisque ruentum
incumbens hasta socios nunc uoce fatigat:
Perge, age, fer gressus. dexter deus, horaque nostra est.
hac iter ad muros Capuae,
nunc rursus in hostem
conuersus: Sta. quo raperis? non terga tuorum,
te, ductor Libyae, increpito: sta. campus et arma
et Mars in manibus. dimitto e caede cohortes:
spectemur soli. Marcellus proelia posco.
sic rector Latius, iuuenique inuadere pugnam
Barcaeo suadebat honor pretiumque pericli. 
Sed non haec placido cernebat pectore Iuno
coeptoque auertit suprema in fata ruentem.
sistere perculsos ille et reuocare laborat:
Talesne e gremio Capuae tectisque sinistris
egredimur? state, o miseri, quis gloria summa
dedecori est. nil uos hodie, mihi credite, terga
uertentis fidum expectat. meruistis ut omnis
ingruat Ausonia, et saeuo Mauorte parastis
ne qua spes fusos pacis uitaeque maneret.
uincebat clamore tubas uocisque uigore
quamuis obstructas saeuus penetrabat in auris. 
Polydamanteis iuuenis Pedianus in armis
bella agitabat atrox Troianaque semina et ortus
atque Antenorea sese de stirpe ferebat,
haud leuior generis fama sacroque Timauo
gloria et Euganeis dilectum nomen in oris.
huic pater Eridanus Venetaeque ex ordine gentes
atque Apono gaudens populus, seu bella cieret
seu Musas placidus doctaeque silentia uitae
mallet et Aonio plectro mulcere labores,
non ullum dixere parem, nec notior alter
Gradiuo iuuenis nec Phoebo notior alter.
qui postquam, effusis urgens uestigia frenis
Poenorum, iuxta galeam atque insigne perempti
agnouit spolium Pauli (puer illa gerebat
non paruo laetus ductoris munere Cinyps,
dilectus Poeno Cinyps, quo gratior ora
non fuit ac nulla nituit plus fronte decoris:
quale micat semperque nouum est quod Tiburis aura
pascit ebur, uel qui miro candoris honore
lucet in aure lapis rubris aduectus ab undis.)—
quem postquam egregium cristis et casside nota
fulgentem extremo Pedianus in agmine uidit,
ceu subita ante oculos Pauli emersisset imago
sedibus infernis amissaque posceret arma,
inuadit frendens: Tune, ignauissime, sacri
 portabis capitis, quae non sine crimine uester
inuidiaque deum gestaret tegmina ductor?
en Paulus.
uocat inde uiri ad spectacula manis
et fugientis agit costis penetrabile telum.
tum delapsus equo galeam atque insignia magni
consulis abrumpit dextra spoliatque nitentem.
soluitur omne decus leto, niueosque per artus
it Stygius color et formae populatur honores.
ambrosiae cecidere comae, uiolataque ceruix
marmoreum in iugulum collo labente recumbit.
haud secus Oceano rediens Cythereius ignis,
cum sese Veneri iactat splendore refecto,
si subita inuadat nubes, hebetatur et atris
decrescens tenebris languentia lumina condit.
ipse etiam rapta Pedianus casside nudos
attonitus stupet ad uultus irasque coercet.
tum galeam magno socium clamore reportans
immitem quatiebat ecum, spumantia saeuo
frena cruentantem morsu. cui turbidus armis
obuia Marcellus rapido tulit ora tumultu
adgnoscensque decus Macte o uirtutis auitae,
macte Antenoride! nunc
inquit rapta petamus,
quod superest, Libyci ductoris tegmina,
et ardens
terrificis saeuam fundit stridoribus hastam.
nec forsan uoti uanus foret, obuia ni uis
Gestaris opposito tenuisset corpore telum.
qui dum uicinis ductorem protegit armis,
transabiit non hunc sitiens grauis hasta cruorem
ingentisque minas mutata morte peregit.
auehitur raptim ductor discrimine leti
turbatus cursumque furens ad castra capessit. 
Iamque fugae immodicus tendit certamine gressum
praecipitem uersis Poenorum exercitus armis.
adsequitur telis hostis, longasque uiritim
exsatiant iras cladum caeloque cruentos
certatim ostentant et dis ultoribus enses.
ille dies primus docuit, quod credere nemo
auderet superis, Martis certamine sisti
posse ducem Libyae. raptant currusque uirosque
Massylamque feram, et uiuis auulsa reportant
tegmina bellantum atque abeunt, sub cuspide terga
contenti uidisse ducis. tum Martis adaequant
Marcellum decori: graditur comitante triumpho
maior quam ferret cum uictor opima Tonanti. 
Inde furens, postquam uallo uix depulit hostem,
ductor Agenoreus Quando hanc quantoque cruore
hostili labem eluerim? mea terga uidere
contigit Ausoniae? mene,
inquit summe deorum,
post Trebiam statuis tam turpi funere dignum?
uosque, inuicta diu, nunc heu sine Marte iuuentus,
debellata bonis Capuae, non degener ipse
gestorum Ausoniis uerti uictricia signa:
uobis terga dedi. uidi, cum ad bella uocarem,
non secus atque Italo fugere a ductore pauentis.
quid relicum prisci Martis tibi, qui dare terga
me reuocante potes?
fundebat talia Poenus.
at Latiae sese Nolana ad moenia turmae
portantes spolia insigni clamore ferebant. 
At consueta grauis per longum audire suorum
euentus Roma et numquam recreata secundis,
adlato tandem faustae certamine pugnae
erigitur primoque deum se munere tollit.
ante omnis pigra in Martem fugiensque laborum,
dum bellum tonat, et sese furata iuuentus
dat poenas latebrae. tum, qui dulcedine uitae
inuenere dolos iurataque foedera Poeno
corrupere, notant et purgant crimine gentem.
 punitur patriam meditati linquere terram
consilium infelix scelerataque culpa Metelli.
talia corda uirum. sed enim nec femina cessat
mente aequare uiros et laudis poscere partem.
omnis, prae sese portans capitisque manusque
antiquum decus ac derepta monilia collo,
certatim matrona ruit belloque ministrant.
haud tanta cessisse uiros in tempore tali
laudis sorte piget, factoque in saecula ituro
laetantur tribuisse locum. tum celsa senatus
subsequitur turba. in medium certamine magno
priuatae cumulantur opes. nudare penatis
ac nihil arcanos uitae melioris ad usus
seposuisse iuuat. coit et sine nomine uulgus.
corpore sic toto ac membris Roma omnibus usa,
exanguis rursus tollebat ad aethera uultus. 
Addunt spem miseris dulcem Parnasia Cirrha
portantes responsa uiri. nam laeta ferebant
exaudisse adytis, sacra cum uoce tonaret
antrum et mugiret Phoebo iam intrata sacerdos:
Soluite, gens Veneris, grauioris corde timores:
aduersa et quicquid duri sub Marte manebat
exhaustum est uobis. restant leuiora laborum
et sine pernicie terror. dis uota precesque
ferte modo et tepidos aris libate cruores,
neu date terga malis. aderit Gradiuus, et ipse
Delius auertet propiora pericula uates
Troianos notus semper minuisse labores.
sed uero, sed enim ante omnis altaria fument
centum festa Ioui: centum cadat hostia cultris.
ille trucem belli nubem saeuasque procellas
in Libyam uiolentus aget: spectabitis ipsi
aegida turbato quatientem in proelia mundo.
atque ea Parnasi postquam clamata sub antris
adlatum, uulgique deus peruenit ad auris,
in Capitolinas certatim scanditur arces,
sternunturque Ioui et delubrum sanguine honorant;
tum paeana canunt responsaque fida precantur. 
Interea adsuetis senior Torquatus in armis
Sardoas patrio quatiebat milite terras.
namque ortum Iliaca iactans ab origine nomen
in bella Hampsagoras Tyrios renouata uocarat.
proles pulchra uiro nec tali digna parente
Hostus erat, cuius fretus fulgente iuuenta
ipse asper paci crudos sine uiribus annos
barbarici studio ritus refouebat in armis.
isque ubi Torquatum raptim properata ferentem
signa uidet pugnaeque auidas accedere dextras,
fraude loci nota latebrosa per auia saltus
euolat et prouisa fugae compendia captans
uirgulta tegitur ualle ac frondentibus umbris. 
Insula fluctisono circumuallata profundo
fastigatur aquis compressaque gurgite terras
enormis cohibet nudae sub imagine plantae:
inde Ichnusa prius Grais memorata colonis.
mox Libyci Sardus generoso sanguine fidens
Herculis ex sese mutauit nomina terrae.
adfluxere etiam et sedes posuere coactas
dispersi pelago post eruta Pergama Teucri.
nec paruum decus, aduecto cum classe paterna
agmine Thespiadum, terris, Iolae, dedisti.
fama est, cum laceris Actaeon flebile membris
supplicium lueret spectatae in fonte Dianae,
 attonitum nouitate mali fugisse parentem
per freta Aristaeum et Sardoos isse recessus.
Cyrenen monstrasse ferunt noua litora matrem.
serpentum tellus pura ac uiduata uenenis,
sed tristis caelo et multa uitiata palude.
qua uidet Italiam, saxoso torrida dorso
exercet scopulis late freta pallidaque intus
arua coquit nimium, Cancro fumantibus Austris.
cetera propensae Cereris nutrita fauore. 
Hoc habitu terrae nemorosa per inuia crebro
Torquatum eludens Hostus Sidonia pugnae
tela expectabat sociosque laboris Hiberos.
qui postquam appulsis animos auxere carinis,
haud mora: prorumpit latebris, aduersaque late
agmina inhorrescunt, longumque coire uidetur
et conferre gradum. media interualla patentis
corripiunt campi properatis eminus hastis,
donec ad expertos enses, fidissima tela,
peruentum. dira inde lues: caeduntque caduntque
alternique animas saeuo in mucrone relincunt. 
Non equidem innumeras caedes totque horrida facta
sperarim tanto digne pro nomine rerum
pandere nec dictis bellantum aequare calorem.
sed uos, Calliope, nostro donate labori
nota parum magni longo tradantur ut aeuo
facta uiri, et meritum uati sacremus honorem.
Ennius, antiqua Messapi ab origine regis,
miscebat primas acies, Latiaeque superbum
uitis adornabat dextram decus. hispida tellus
miserunt Calabri: Rudiae genuere uetustae,
nunc Rudiae solo memorabile nomen alumno.
is prima in pugna (uates ut Thracius olim,
infestam bello quateret cum Cyzicus Argo,
spicula deposito Rhodopeia pectine torsit)
spectandum sese non parua strage uirorum
fecerat, et dextrae gliscebat caedibus ardor.
aduolat aeternum sperans fore pelleret Hostus
si tantam labem, ac perlibrat uiribus hastam.
risit nube sedens uani conamina coepti
et telum procul in uentos dimisit Apollo,
ac super his: Nimium iuuenis nimiumque superbi
sperata hausisti. sacer hic ac magna sororum
Aonidum cura est et dignus Apolline uates.
hic canet inlustri primus bella Itala uersu
attolletque duces caelo, resonare docebit
hic Latiis Helicona modis nec cedet honore
Ascraeo famaue seni.
sic Phoebus, et Hosto
ultrix per geminum transcurrit tempus harundo.
uertuntur iuuenis casu perculsa per agros
agmina, et effusae pariter dant terga cateruae.
tum pater audita nati nece turbidus irae
barbaricum atque immane gemens transfigit anhelum
pectus et ad manis urget uestigia nati. 
At Libyae ductor, Marcello fractus et acri
contusus pugna, campos damnarat et arma:
uerterat ad miseras non aequi Martis Acerras.
inde, ubi permisit flammis atque ensibus urbem,
Nuceriae nihilo leuior nec parcior ira
incussit sese atque aequauit moenia terrae.
post Casilina sibi multum obluctatus iniquis
defendentum armis aegre reserauerat astu
limina et obsessis uitam pensauerat auro.
 iamque in Dauniacos transfundens agmina campos
flectebat rabiem quo praeda uel ira uocasset.
fumabat uersis incensa Petilia tectis,
infelix fidei miseraeque secunda Sagunto,
at quondam Herculeam seruare superba pharetram. 
Verterat et mentem Tyria ad conata Tarentus,
portisque intrarant Poeni. sed enim arce corusca,
fisa loco, manus Ausoniae stipata sedebat.
hic, miranda mouens, classem quae condita portu
astabat (namque angustis e faucibus aequor
erumpit scopulos inter patuloque recessu
infundit campis secretum gurgite pontum)—
inclusas igitur, quibus haud enare dabatur
arce superposita, claustris maris extulit astu
perque auersa tulit portatas arua carinas.
lubrica roboreis aderant substramina plaustris,
atque recens caesi tergo prolapsa iuuenci
aequoream rota ducebat per gramina puppim.
et iam per collis dumosque ad litus adacta
innabat pelago ueniens sine remige classis. 
Nuntius interea uectis non more carinis
terrentem freta curarum feruoribus implet,
dum procul Oebalios amet expugnare nepotes
et primus rostris sulcet naualibus arua,
adsessos Capuae muros: claustra ipsa reuelli
portarum, ac totum miseris incurrere bellum.
linquit coepta ferox, pennasque addente pudore
atque ira simul immani per proxima motu
euolat et minitans auida ad certamina fertur.
haud secus, amisso tigris si concita fetu
emicet, attonitae paucis lustratur in horis
Caucasus et saltu tramittitur alite Ganges,
donec fulmineo partus uestigia cursu
colligat et rabiem prenso consumat in hoste. 
Obuius huic sparso Centenius agmine raptim
funditur audendi prauus facilisque periclis,
sed paruum decus Hannibali. nam uitis honore
perfunctus Latiae subito stimularat agrestis
semermemque manum sternendam obiecerat hosti.
bis septem demissa neci (nec substitit agmen)
milia, bis septem, quae non sollertior ense,
sed genus insignis, iustis ducebat in armis
Fuluius: ast aeque per corpora fusa iacentum
raptum iter est, uictorque moram non passus eundi.
exequiae tantum famam nomenque uolentem
mitificae mentis tenuerunt funere laeto.
namque per insidias, infandum, et ab hospite caesus,
conloquium et promissa petit dum perfida gentis
Lucanae, Gracchus caeco circumdatus astu
occiderat, laudemque Libys rapiebat humandi. 
Sed nunc, ut scitum celerare ad moenia Poenum,
haud stabat res ulla loco: iam consul uterque
praecipites aderant, Nola uis omnis, et Arpis
aeui floridior Fabius rapida arma ferebat.
hinc Nero et hinc uolucris Silanus nocte dieque
impellebat agens properata ad bella cohortis.
undique conueniunt, pariterque opponere cunctos
uni ductores iuueni placet. arduus ipse
Tifata insidit, propior qua moenibus instat
collis, et e tumulis subiectam despicit urbem.
uerum ubi tot sese circumfundentibus armis
uallatas socium portas unaque negari
 intrauisse sibi Capuaeque erumpere cernit,
anxius euentus, nunc ferro frangere coetum
obstantum meditatur, init nunc auia coepto
consilia atque astu quaerit tot milia portis
abstrahere artatis cinctosque resoluere muros.
sic igitur secum curasque ita corde fatigat:
Quo, mens aegra, uocas? rursusne pericula sumam
non aecus regione loci, Capuaque uidente
terga dabo? an residens uicini uertice montis
excindi ante oculos patiar socialia tecta?
non ita me experti Fabius Fabiique magister
turbatum, Hesperio cum clausos milite collis
euasi uictor sparsosque per arua iuuencos
iactare accensis stimulaui cornibus ignes.
haud dum omnes abiere doli. defendere nobis
si Capuam ereptum est, dabitur circumdare Romam.
Haec postquam placita, et tenuit sententia mentem,
non expectato, Titan dum gurgite lucem
spirantis proferret equos, impellit in agmen
uoce manuque uiros et coepta immania pandit:
Perge, age, uince omnem, miles, uirtute laborem
et quantum humani possunt se tendere passus,
arduus accelera. Romam petis. hoc iter Alpes,
hoc Cannae strauere tibi. eia, incute muris
umbonem Iliacis Capuaeque repende ruinas:
quam tanti fuerit cadere, ut Palatia cernas
et demigrantem Tarpeia sede Tonantem.
Instincti glomerant gressus. Roma auribus haeret,
Roma oculis, creduntque ducis sollertibus actis
aptius id coeptum, quam si duxisset ab ipso
fatali Aeneadis campo. Vulturna citata
tramittunt alno uada postremique relincunt
tardandis Italis corruptas igne carinas.
tum Sidicina legunt pernicibus arua maniplis
Threiciamque Calen, uestras a nomine nati,
Orithyia, domos. hinc Allifanus Iaccho
haud inamatus ager nymphisque habitata Casinis
rura euastantur. mox et uicinus Aquinas
et quae fumantem texere Giganta Fregellae
agmine carpuntur uolucri. fert concitus inde
per iuga celsa gradum, duris qua rupibus haeret
bellator Frusino, et surgit suspensa tumenti
dorso frugiferis Cerealis Anagnia glaebis.
iamque adeo est campos ingressus et arua Labici,
linquens Telegoni pulsatos ariete muros,
haud dignam inter tanta moram. nec amoena retentant
Algida nec iuxta Iunonis tecta Gabinae.
praeceps ad ripas immani turbine fertur,
sulphureis gelidus qua serpit leniter undis
ad genitorem Anio labens sine murmure Thybrim. 
Hic ut signa ferox dimensaque castra locauit
et ripas tremefecit eques, perterrita pulsis
Ilia prima uadis sacro se coniugis antro
condidit, et cunctae fugerunt gurgite nymphae.
at matres Latiae, ceu moenia nulla supersint,
attonitae passim furibundis gressibus errant.
ante oculos astant lacerae trepidantibus umbrae,
quaeque grauem ad Trebiam quaeque ad Ticina fluenta
 oppetiere necem: Paulus Gracchusque cruenti
Flaminiusque simul, miseris ante ora uagantur.
clausit turba uias. stat celsus et asper ab ira
ingentemque metum toruo domat ore senatus.
interdum tamen erumpunt sub casside fusae
per tacitum lacrimae: quidnam Fortuna minetur,
quidue parent superi? pubes dispersa per altas
stat turris atque huc uentum sub corde uolutat
ut iam Roma satis credat defendere muros. 
Poenus ut ad somnos uix totam cursibus actae
indulsit pubi noctem, uigil ipse nec ullam
ad requiem facilis credensque abscedere uitae
quod sopor eripiat tempus, radiantibus armis
induitur Nomadumque iubet prorumpere turmas.
inde leuis frenis circum pauitantia fertur
quadrupedante sono perculsae moenia Romae.
nunc aditus lustrat, clausas nunc cuspide pulsat
infesta portas fruiturque timore pauentum.
nunc lentus celsis astans in collibus intrat
urbem oculis discitque locos causasque locorum.
ac legeret uisu cuncta et penetraret in omnis
spectando partis, ni magno turbine adesset
Fuluius haud tota Capuae obsidione relicta.
tum demum castris turmas inflexit ouantis
spectata ductor satiatus pectora Roma.
atque ubi nox depulsa polo primaque rubescit
lampade Neptunus reuocatque Aurora labores,
effundit rupto persultans agmina uallo
et, quantum clamare ualet: Per plurima uestra,
o socii, decora et sacras in sanguine dextras,
uobis ite pares et tantum audete sub armis
quantum Roma timet. reliquam hanc excindite molem:
nil quod uincatis toto restabit in orbe.
neu populi uos Martigenae tardarit origo:
intratam Senonum capietis milibus urbem
adsuetamque capi. fortasse curulibus altis
iam uos exemplo proauorum ad nobile letum
expectant de more senes mortique parantur.
Talibus hic Poenus, sed contra Oenotria pubes
non ullas uoces ducis aut praecepta requirit.
sat matres stimulant natique et cara supinas
tendentum palmas lacrimantiaque ora parentum.
ostentant paruos uagituque incita pulsant
corda uirum, armatis infigunt oscula dextris.
ire uolunt et pro muris opponere densi
pectora respectantque suos fletumque resorbent.
ut uero impulso patefactae cardine portae
et simul erupit motis exercitus armis,
funditur immixtus gemitu precibusque per altos
ad caelum muros clangor, sparsaeque solutis
crinibus exululant matres atque ubera nudant.
Fuluius anteuolans agmen Quis nesciat
inquit
non sponte ad nostros Poenum uenisse penatis?
a portis fugit Capuae.
subnectere plura
conantem tristis caeli cum murmure uasto
turbauit fragor et subita de nube procellae. 
Iuppiter Aethiopum remeans tellure minantem
Romuleo Poenum ut uidit succedere uallo,
caelicolis raptim excitis defendere tecta
Dardana et in septem discurrere iusserat arces.
ipse e Tarpeio sublimis uertice cuncta,
et uentos simul et nubes et grandinis iras
fulminaque et tonitrus et nimbos conciet atros.
concussi tremuere poli, caelumque tenebris
 clauditur, et terras caeco nox condit amictu.
instat tempestas oculis, hostique propinquo
Roma latet. iactae in turmas per nubila flammae
stridorem seruant, membrisque insibilat ignis.
hinc Notus, hinc Boreas, hinc fuscis Africus alis
bella mouent, quantis animos et pectora possint
irati satiare Iouis. fluit agmen aquarum
turbine confusum piceo et nigrante procella
atque omnis circa campos spumantibus undis
inuoluit. celsus summo de culmine montis
regnator superum sublata fulmina dextra
librauit clipeoque ducis non cedere certi
incussit. summa liquefacta est cuspis in hasta,
et fluxit ceu correptus fornacibus ensis. 
Ambustis sed enim ductor Sidonius armis
sistebat socios et caecum e nubibus ignem
murmuraque a uentis misceri uana docebat.
tandem, post clades socium caelique ruinam,
non hoste in nimbis uiso, non ense, referri
signa iubet castris maestasque resuscitat iras:
Ventis debebis nimirum hiemisque procellis
unum, Roma, diem. sed non te crastina nobis
lux umquam eripiet, descendat Iuppiter ipse
in terras licet.
infrendens dum talia fatur,
ecce serenato clarum iubar emicat axe,
purgatusque nitet discussis nubibus aether.
Aeneadae sensere deum telisque repostis
summissas tendunt alta ad Capitolia dextras
et festa cingunt montis penetralia lauro.
tum uultus, modo non paruo sudore madentis,
nunc laetos Iouis aspectant: Da, summe deorum,
da, pater, ut sacro Libys inter proelia telo
concidat. haud alia potis est occumbere dextra.
Sic adeo orantes pressere silentia, postquam
abstulerat terras nigrantibus Hesperus umbris.
quem simul attollens rutilantem lampada Titan
obruit et uitae rediit mortalibus usus,
Poenus adest, nec se castris Oenotria pubes
continet. haud dum enses stricti, mediumque iacebat
tantum ad bella loci, quantum tramittere iactae
sufficerent hastae, cum fulgor hebescere caeli
per subitum coepit, densaeque subire tenebrae,
atque dies fugere, atque armari ad proelia rursus
Iuppiter. incumbunt uenti, crassusque rotante
Austro nimborum feruet globus. intonat ipse,
quod tremat et Rhodope Taurusque et Pindus et Atlas.
audiuere lacus Erebi, mersusque profundis
agnouit tenebris caelestia bella Typhoeus.
inuadit Notus ac, piceam cum grandine multa
intorquens nubem, cunctantem et uana minantem
circumagit castrisque ducem succedere cogit. 
Verum ubi depositis saepsit sese aggere telis,
laeta serenati facies aperitur Olympi,
nullaque tam mitem credas habuisse Tonantem
fulmina, nec placido commota tonitrua caelo.
durat et adfirmans non ultra spondet in ipsos
†uenturam† crebra diem, modo patria uirtus
in dextras redeat, nec Romam excindere Poeni
credant esse nefas. ubi nam tunc fulmina tandem
inuiti latuisse Iouis, cum sterneret ensis
Aetolos campos? ubi, cum Tyrrhena natarent
stagna cruore uirum? Pugnat pro moenibus
inquit
 si rector superum tot iactis fulmine telis,
inter tot motus cur me contra arma ferentem
adflixisse piget? uentis hiemique fugaces
terga damus. remeet, quaeso, mens illa uigorque,
qua uobis, cum pacta patrum, cum foedera adessent,
integrare acies placitum.
sic pectora flammat,
donec ecum Titan spumantia frena resoluat.
nec nox composuit curas, somnusue frementem
ausus adire uirum, et redeunt cum luce furores.
rursus in arma uocat trepidos clipeoque tremendum
increpat atque armis imitatur murmura caeli. 
Vt uero accepit tantum confidere diuis
Ausonios patres, summissaque Baetis ad oras
auxilia, et noctu progressum moenibus agmen,
sic agitare fremens obsessos otia, iamque
securam Hannibalis Romam, uiolentior instat.
iamque propinquabat muro, cum Iuppiter aegram
Iunonem adloquitur curis mulcetque monendo:
Nullane Sidonio iuueni, coniunxque sororque
cara mihi, non ulla umquam sine fine feroci
addes frena uiro? fuerit delere Saguntum,
exaequare Alpes, imponere uincula sacro
Eridano, foedare lacus: etiamne parabit
nostras ille domos, nostras perrumpere in arces?
siste uirum. namque, ut cernis, iam flagitat ignes
et parat accensis imitari fulmina flammis.
His dictis grates agit ac turbata per auras
deuolat et prensa iuuenis Saturnia dextra
Quo ruis, o uecors, maioraque bella capessis
mortali quam ferre datum?
Iuno inquit (et atram
dimouit nubem ueroque apparuit ore)
non tibi cum Phrygio res Laurentiue colono:
en, age (namque, oculis amota nube parumper,
cernere cuncta dabo), surgit qua celsus ad auras,
aspice, montis apex, uocitata Palatia regi
Parrhasio plena tenet et resonante pharetra
intenditque arcum et pugnas meditatur Apollo.
at, qua uicinis tollit se collibus altae
molis Auentinus, uiden', ut Latonia uirgo
accensas quatiat Phlegethontis gurgite taedas
 exertos auide pugnae nudata lacertos?
parte alia, cerne, ut saeuis Gradiuus in armis
implerit dictum proprio de nomine campum.
hinc Ianus mouet arma manu, mouet inde Quirinus,
quisque suo de colle deus. sed enim aspice, quantus
aegida commoueat nimbos flammasque uomentem
Iuppiter et quantis pascat ferus ignibus iras.
huc uultus flecte atque aude spectare Tonantem:
quas hiemes, quantos concusso uertice cernis
sub nutu tonitrus! oculis qui fulgurat ignis!
cede deis tandem et Titania desine bella.
sic adfata uirum indocilem pacisque modique,
mirantem superum uultus et flammea membra
abstrahit ac pacem terris caeloque reponit. 
Respectans abit et castris auulsa moueri
signa iubet ductor remeaturumque minatur.
redditur extemplo flagrantior aethere lampas,
et tremula infuso resplendent caerula Phoebo.
at procul e muris uidere ut signa reuelli
Aeneadae uersumque ducem, tacita ora uicissim
ostentant nutuque docent quod credere magno
non audent haerente metu, nec abire uolentis
sed fraudem insidiasque putant et Punica corda,
ac tacitae natis infigunt oscula matres:
donec procedens oculis sese abstulit agmen
suspectosque dolos dempto terrore resoluit.
tum uero passim sacra in Capitolia pergunt
inque uicem amplexi permixta uoce triumphum
Tarpeii clamant Iouis ac delubra coronant.
iamque omnis pandunt portas: ruit undique laetum
non sperata petens dudum sibi gaudia uulgus.
hi spectant, quo fixa loco tentoria regis
astiterint, hi, qua celsus de sede uocatas
adfatus fuerit turmas, ubi belliger Astur
atque ubi atrox Garamas saeuusque tetenderit Hammon.
corpora nunc uiua sparguntur gurgitis unda,
nunc Anienicolis statuunt altaria nymphis.
tum festam repetunt lustratis moenibus urbem."
51,Silius Italicus,pun_10,"Paulus, ut aduersam uidet increbrescere pugnam,
ceu fera, quae telis circumcingentibus ultro
adsilit in ferrum et per uulnera colligit hostem,
in medios fert arma globos seseque periclis
ingerit atque omni letum molitur ab ense.
increpat horrendum: Perstate et fortiter, oro,
pectoribus ferrum accipite ac sine uulnere terga
ad manis deferte, uiri. nisi gloria mortis,
nil superest. idem sedes adeuntibus imas
hic uobis dux Paulus erit.
uelocius inde
Haemonio Borea pennaque citatior ibat
quae redit in pugnas fugientis harundine Parthi,
atque ubi certamen primi ciet immemor aeui
plenus Gradiuo mentem Cato, fertur in hostis
ac iuuenem, quem Vasco leuis, quem spicula densus
Cantaber urgebat, letalibus eripit armis.
abscessere retro pauidique in terga relatos
abduxere gradus: ut, laetus ualle remota
cum capream uenator agit fessamque propinquo
insequitur cursu et sperat iam tangere dextra,
si ferus aduerso subitum se protulit antro
et stetit ante oculos frendens leo: deserit una
et color et sanguis et tela minora periclo,
nec iam speratae cura est in pectore praedae.
nunc in restantis mucronem comminus urget,
nunc trepidos ac terga mala formidine uersos
adsequitur telis. furere ac decorare labores
et saeuire iuuat. cadit ingens nominis expers
uni turba uiro, atque, alter si detur in armis
Paulus Dardaniis, amittant nomina Cannae. 
Tandem inclinato cornu sine more ruebat
prima acies, non parca fugae. Labienus et Ocres
sternuntur leto atque Opiter quos Setia colle
uitifero, celsis Labienum Cingula saxa
miserunt muris. iunxit fera tempora leti
Sidonius non consimili discrimine miles:
nam Labienus obit penetrante per ilia corno,
fratres, hic umero, cecidere, hic poplite, caesis.
oppetis et Tyrio super inguina fixe ueruto
Maecenas, cui Maeonia uenerabile terra
et sceptris olim celebratum nomen Etruscis.
per medios agitur, proiecto lucis amore
Hannibalem lustrans, Paulus. sors una uidetur
aspera, si occumbat ductore superstite Poeno. 
Quam metuens molem (neque enim certamine sumpto
tempestas tanta et rabies impune fuisset)
in faciem pauidi Iuno conuersa Metelli
Quid uanos,
inquit Latio spes unica consul,
incassumque moues fato renuente furores?
si superest Paulus, restant Aeneia regna;
sin secus, Ausoniam tecum trahis. ire tumentem
 tu contra iuuenem et caput hoc abscidere rebus
turbatis, o Paule, paras? nunc Hannibal ipsi
(tam laetus bello est) ausit certare Tonanti.
et iam conuersis (uidi nam flectere) habenis
euasit Varro ac sese ad meliora reseruat.
sit spatium fatis, et, dum datur, eripe leto
hanc nostris maiorem animam: mox bella capesses.
Ad quae suspirans ductor: Mortemne sub armis
cur poscam, causa ista parum est, quod talia nostrae
pertulerunt aures suadentem monstra Metellum?
i, demens, i, carpe fugam. non hostica tela
excipias tergo, superos precor. integer, oro,
intactusque abeas atque intres moenia Romae
cum Varrone simul. talin', pauidissime, dignum
me uita pulchraque indignum morte putasti?
quippe sinit Poenus, qui nunc contraria bella
ipsi ferre Ioui ualeat. pro degener altae
uirtutis patrum! quando certamen inire,
cuiue uirum mallem memet componere, quam qui
et uictus dabit et uictor per saecula nomen?
Talibus increpitat mediosque aufertur in hostis
ac retro cursum tendentem ad crebra suorum
agmina et in densis furantem membra maniplis
per conferta uirum et stipata umbonibus arma
consequitur melior planta atque obtruncat Acherram,
ut canis occultos agitat cum Belgicus apros
erroresque ferae sollers per deuia mersa
nare legit tacitoque premens uestigia rostro
lustrat inaccessos uenantum indagine saltus
nec sistit, nisi conceptum sectatus odorem
deprendit spissis arcana cubilia dumis. 
At coniunx Iouis, ut Paulum depellere dictis
nequiquam fuit et consul non desinit irae,
in faciem Mauri rursus mutata Gelestae
auocat ignarum saeuo a certamine Poenum:
Huc tela, huc
inquit dextram implorantibus adfer,
o decus aeternum Carthaginis. horrida iuxta
stagnantis consul molitur proelia ripas,
et laus haud alio maior datur hoste perempto.
haec ait et iuuenem diuersa ad proelia raptat. 
Flumineo Libycam turbabat in aggere pubem—
Cristae nomen erat. bis terni iuncta ferebant
arma senem circa nati; pauperque penatum
(sed domus haud obscura Tuder, notusque per Vmbros
bellator populos) factis et caede docebat
natorum armigeram pugnas tractare cohortem.
unanima inde phalanx, crudo ducente magistro,
postquam hominum satiata nece est, prostrauerat ictu
innumero cum turre feram facibusque secutis
 ardentem monstri spectabat laeta ruinam,
cum subitus galeae fulgor conoque coruscae
maiore intremuere iubae. nec tarda senectus
(agnouit nam luce uirum): rapit agmine natos
saeua parens ultro in certamina et addere passim
tela iubet nec manantis ex ore feroci
aut quae flagrarent galea exhorrescere flammas.
armiger haud aliter magni Iouis, anxia nido
cum dignos nutrit gestanda ad fulmina fetus,
obuersam spectans ora ad Phaethontia prolem,
explorat dubios Phoebea lampade natos.
iamque suis daret ut pugnae documenta uocantis

et medias hasta uelox praeteruolat auras.
haesit multiplici non alte cuspis in auro
ac senium inualido dependens prodidit ictu.
cui Poenus: Quinam ad cassos furor impulit ictus
exanguem senio dextram? uix prima momordit
tegmina Callaici cornus tremebunda metalli.
en, reddo tua tela tibi: memorabilis ista
a nobis melius discet bellare iuuentus.
sic propria miseri transfigit pectora corno. 
At contra, horrendum, bis terna spicula dextra
torta uolant, paribusque ruunt conatibus hastae:
haud secus ac Libyca fetam tellure leaenam
uenator premit obsesso cum Maurus in antro,
inuadunt rabidi iam dudum et inania temptant
nondum sat firmo catuli certamina dente.
consumit clipeo tela et collectus in arma
sustinet urgentis crepitantibus ictibus hastas
Sidonius ductor, nec iam per uulnera credit
aut per tot caedes actum satis, iraque anhelat,
ni leto det cuncta uirum iungatque parenti
corpora et excidat miseros cum stirpe penatis. 
Tunc Abarim adfatur (namque una hic armiger ira
flammabat Martem atque omnis comes ibat in actus):
Suppedita mihi tela. uadis liuentis Auerni
demitti globus ille cupit, qui nostra lacessit
tegmina: iam stultae fructus pietatis habebit.
haec fatus iaculo Lucam, qui maximus aeui,
transadigit: pressa iuuenis cum cuspide labens
arma super fratrum resupino concidit ore.
mortiferum inde manu properantem uellere ferrum
pilo Volsonem (namque hoc de strage iacentum
fors dabat) adfixa sternit per tegmina nare.
tum Vesulum calido lapsantem in sanguine fratrum
ense metit rapido plenamque (heu barbara uirtus!)
abscisi galeam capitis, ceu missile telum,
conuersis in terga iacit. Telesinus, ad ossa
inliso saxo, qua spina interstruit artus,
occumbit, fratrisque uidet labentia membra
Quercentis, quem funda procul per inane uoluta
sopierat, dum supremam Telesinus in auras
exhalat lucem et dubitantia lumina condit.
at fessus maerore simul cursuque metuque
et tamen haud irae uacuus non certa per aequor
interdum insistens Perusinus membra ferebat.
hunc sude, quam raptam Libyci per terga iacentis
armiger obtulerat monstri, super inguina fixam,
obtruncat quercuque premit uiolentus obusta.
temptarat precibus saeuum lenire furorem,
sed Stygius primos impleuit feruor hiatus,
et pulmone tenus demisit anhelitus ignem.
tandem cum toto cecidit grege, nomen in Vmbro
 clarum, Crista, diu populo: ceu fulmine celsa
aesculus aut proauis ab origine cognita quercus
cum fumat percussa Ioui, sacrosque per aeuum
aetherio ramos populantur sulphure flammae,
donec uicta deo late procumbit et omnem
conlabens operit spatioso stipite prolem. 
Atque ea dum iuxta Tyrius stagna Aufida ductor
molitur, Paulus, numerosa caede futuram
ultus iam mortem, ceu uictor bella gerebat.
inter mille uiros iacet ingens Phorcys ab antris
Herculeae Calpes, caelatus Gorgone parmam,
unde genus †tristique deae manabat origo.
hunc obiectantem sese atque antiqua tumentem
nomina saxificae monstrosa e stirpe Medusae,
dum laeuum petit incumbens uiolentius inguen,
detrahit excelsi correptum uertice coni,
adflictumque premens, tergo qua balteus imo
sinuatur coxaeque sedet munimen utrique,
coniecto fodit ense super: uomit ille calentem
sanguinis effundens per hiantia uiscera riuum
et subit Aetolos Atlanticus accola campos. 
Has inter strages rapido terrore coorti
inuadunt terga atque auerso turbine miscent
bella inopina uiri, Tyrius quos fallere doctos
hanc ipsam pugnae rector formarat ad artem,
succinctique dolis, fugerent ceu Punica castra,
dediderant dextras. tum totis mentibus actam
in caedes aciem pone atque in terga ruentes
praecipitant. non hasta uiro, non deficit ensis:
e strage est ferrum atque euulsa cadauere tela.
raptum Galba procul (neque enim uirtutis amorem
aduersa exemisse ualent) ut uidit ab hoste
auferri signum, conixus corpore toto
uictorem adsequitur letalique occupat ictu.
ac dum comprensam caeso de corpore praedam
auellit, tardeque manus moribunda remittit,
transfixus gladio propere accurrentis Amorgi
occidit, immoriens magnis non prosperus ausis. 
Haec inter, ueluti nondum satiasset Enyo
iras saeua truces, sublatum puluere campum
Vulturnus rotat et candentis torquet harenas.
iamque reluctantis stridens immane procella
per longum tulit ad campi suprema cauisque
adflictos ripis tumidum demersit in amnem.
hic tibi finis erat, metas hic Aufidus aeui
seruabat tacito, non felix Curio, leto.
namque, furens animi dum consternata moratur
agmina et oppositu membrorum sistere certat,
in praeceps magna propulsus mole ruentum
turbatis hauritur aquis fundoque uolutus
Hadriaca iacuit sine nomine mortis harena. 
Ingens ferre mala et Fortunae subdere colla
nescius, aduersa fronte incurrebat in arma
uincentum consul: pereundi Martius ardor
atque animos iam sola dabat fiducia mortis,
cum Viriathus agens telis, regnator Hiberae
magnanimus terrae, iuxta atque ante ora furentis
obtruncat Pauli fessum certaminis hostem.
heu dolor, heu lacrimae! Seruilius, optima belli,
post Paulum belli pars optima, corruit ictu
barbarico magnamque cadens leto addidit uno
inuidiam Cannis. tristem non pertulit iram
consul et, insani quamquam contraria uenti
exarmat uis atque obtendit puluere lucem,
squalentem rumpens ingestae toruus harenae
 ingreditur nimbum ac Viriathum moris Hiberi
carmina pulsata fundentem barbara caetra
inuadit laeuaeque fodit uitalia mammae.
hic fuit extremus caedum labor. addere bello
haud ultra licuit dextram, nec tanta relictum est
uti, Roma, tibi posthac ad proelia Paulo.
saxum ingens, uasto libratum pondere, caeca
uenit in ora manu et perfractae cassidis aera
ossibus infodiens compleuit sanguine uultus.
inde pedem referens, labentia membra propinquo
imposuit scopulo atque, undanti uulnere anhelans,
sedit terribilis clipeum super ore cruento:
immanis ceu, depulsis leuioribus hastis,
accepit leo cum tandem per pectora ferrum,
stat teli patiens media tremebundus harena
ac, manante iubis rictuque et naribus unda
sanguinis, interdum languentia murmura torquens,
effundit patulo spumantem ex ore cruorem.
tum uero incumbunt Libyes, super ipse citato
ductor equo, qua flatus agit, qua peruius ensis,
qua sonipes, qua belligero fera belua dente.
obrutus hic telis ferri per corpora Piso
rectorem ut uidit Libyae, conixus in hastam
ilia cornipedis subrecta cuspide transit
conlapsoque super nequiquam incumbere coeptat,
cum Poenus, propere collecto corpore, quamquam
cernuus inflexo sonipes effuderat armo:
Vmbraene Ausoniae rediuiua bella retractant
post obitum dextra nec in ipsa morte quiescunt?
sic ait atque aegrum coeptanti attollere corpus
arduus insurgens totum permiscuit ensem. 
Ecce, Cydonea uiolatus harundine plantam,
Lentulus effusis campum linquebat habenis,
cum uidet in scopulo rorantem saxa cruore
toruoque obtutu labentem in Tartara Paulum.
mens abiit, puduitque fugae. tum uisa cremari
Roma uiro, tunc ad portas iam stare cruentus
Hannibal; Aetoli tum primum ante ora fuere
sorbentes Latium campi. Quid deinde relictum
crastina cur Tyrios lux non deducat ad urbem,
deseris in tantis puppim si, Paule, procellis?
testor caelicolas,
inquit ni damna gubernas
crudelis belli uiuisque in turbine tanto
inuitus, plus, Paule, (dolor uerba aspera dictat)
plus Varrone noces. cape, quaeso, hunc, unica rerum
fessarum spes, cornipedem. languentia membra
ipse leuabo umeris et dorso tuta locabo.
Haec inter, lacero manantem ex ore cruorem
eiectans, consul: Macte o uirtute paterna!
nec uero spes angustae, cum talia restent
pectora Romuleo regno. calcaribus aufer,
qua uulnus permittit, ecum atque hinc ocius urbis
claudantur portae (ruet haec ad moenia pestis)
dic, oro: rerum Fabio tradantur habenae.
nostris pugnauit monitis furor. amplius acta
quid superest uita, nisi caecae ostendere plebi
Paulum scire mori? feror an consumptus in urbem
uulneribus? quantine emptum uelit Hannibal, ut nos
uertentis terga aspiciat? nec talia Paulo
pectora, nec manis tam parua intramus imago.
ille ego—sed uano quid enim te demoror aeger,
Lentule, conquestu? perge atque hinc cuspide fessum
erige quadrupedem propere.
tum Lentulus urbem
 magna ferens mandata petit. nec Paulus inultum
quod superest de luce sinit: ceu uulnere tigris
letifero cedens tandem proiectaque corpus
luctatur morti et languentem pandit hiatum
in uanos morsus, nec sufficientibus irae
ictibus extrema lambit uenabula lingua.
iamque coruscanti telum propiusque ferenti
gressum exultantem et securo caedis Iertae
non expectatum surgens defixerat ensem
Sidoniumque ducem circumspectabat, in illa
exoptans animam certantem ponere dextra.
sed uicere uirum coeuntibus undique telis
et Nomas et Garamas et Celtae et Maurus et Astur.
hic finis Paulo. iacet altum pectus et ingens
dextera, quem, soli si bella agitanda darentur,
aequares forsan Fabio. mors additur urbi
pulchra decus misitque uiri inter sidera nomen. 
Postquam spes Italum mentesque in consule lapsae,
ceu truncus capitis, saeuis exercitus armis
sternitur, et uictrix toto fremit Africa campo.
hic Picentum acies, hic Vmber Martius, illic
Sicana procumbit pubes, hic Hernica turma.
passim signa iacent, quae Samnis belliger, et quae
Sarrastes populi Marsaeque tulere cohortes.
transfixi clipei galeaeque et inutile ferrum
fractaque conflictu parmarum tegmina et ore
cornipedum derepta fero spumantia frena.
sanguineus tumidas in campos Aufidus undas
eiectat redditque furens sua corpora ripis.
sic Lagea ratis, uasto uelut insula ponto
conspecta, inlisit scopulis ubi nubifer Eurus,
naufragium spargens operit freta: iamque per undas
et transtra et mali laceroque aplustria uelo
ac miseri fluitant reuomentes aequora nautae. 
At Poenus, per longa diem certamina saeuis
caedibus emensus, postquam eripuere furori
insignem tenebrae lucem, tum denique Martem
dimisit tandemque suis in caede pepercit.
sed mens inuigilat curis noctisque quietem
ferre nequit. stimulat dona inter tanta deorum
optatas nondum portas intrasse Quirini.
proxima lux placet. hinc strictos ferre ocius enses,
dum feruet cruor et perfusae caede cohortes,
destinat ac iam claustra manu, iam moenia flamma
occupat et iungit Tarpeia incendia Cannis. 
Quo turbata uiri coniunx Saturnia coepto
irarumque Iouis Latiique haud inscia fati,
incautum ardorem atque auidas ad futtile uotum
spes iuuenis frenare parat. ciet inde quietis
regnantem tenebris Somnum, quo saepe ministro
edomita inuiti componit lumina fratris,
atque huic adridens Non te maioribus
inquit
ausis, diue, uoco nec posco ut mollibus alis
des uictum mihi, Somne, Iouem. non mille premendi
sunt oculi tibi, nec spernens tua numina custos
Inachiae multa superandus nocte iuuencae.
ductori, precor, immittas noua somnia Poeno,
ne Romam et uetitos cupiat nunc uisere muros,
quos intrare dabit numquam regnator Olympi.
Imperium celer exequitur curuoque uolucris
per tenebras portat medicata papauera cornu.
ast ubi per tacitum adlapsus tentoria prima
Barcaei petiit iuuenis, quatit inde soporas
deuexo capiti pennas oculisque quietem
 inrorat, tangens Lethaea tempora uirga.
exercent rabidam truculenta insomnia mentem.
iamque uidebatur multo sibi milite Thybrim
cingere et insultans astare ad moenia Romae.
ipse refulgebat Tarpeiae culmine rupis
elata torquens flagrantia fulmina dextra
Iuppiter, et lati fumabant sulphure campi,
ac gelidis Anien trepidabat caerulus undis,
et densi ante oculos iterumque iterumque tremendum
uibrabant ignes. tunc uox effusa per auras:
Sat magna, o iuuenis, prensa est tibi gloria Cannis.
siste gradum: nec enim sacris inrumpere muris,
Poene, magis dabitur, nostrum quam scindere caelum.
attonitum uisis maioraque bella pauentem
post confecta Sopor Iunonia iussa relinquit,
nec lux terribili purgauit imagine mentem. 
Quos inter motus somni uanosque tumultus
dedita per noctem reliquo cum milite castra
nuntiat et praedam pleno trahit agmine Mago.
huic ductor laetas Tarpeio uertice mensas
spondenti, cum quinta diem nox orbe tulisset,
celatis superum monitis clausoque pauore,
uulnera et exhaustas saeuo certamine uires
ac nimium laetis excusat fidere rebus.
tum spe deiectus iuuenis, ceu uertere ab ipsis
terga iuberetur muris ac signa referre,
Tanta mole
inquit non Roma, ut credidit ipsa,
sed Varro est uictus. quaenam tam prospera Martis
munera destituis fato patriamque moraris!
mecum exultet eques: iuro hoc caput, accipe muros
Iliacos portasque tibi sine Marte patentis.
Dumque ea Mago fremit cauto non credita fratri,
iam Latius sese Canusina in moenia miles
colligere et profugos uicino cingere uallo
coeperat. heu rebus facies inhonora sinistris!
non aquilae, non signa uiris, non consulis altum
imperium, non subnixae lictore secures.
trunca atque aegra metu, ceu magna elisa ruina,
corpora debilibus nituntur sistere membris.
clamor saepe repens et saepe silentia fixis
in tellurem oculis: nudae plerisque sinistrae
detrito clipeo, desunt pugnacibus enses,
saucius omnis eques: galeis carpsere superbum
cristarum decus et damnarunt Martis honores.
at multa thorax perfossus cuspide, et haerens
loricae interdum Maurusia pendet harundo.
interdum maesto socios clamore requirunt.
hic Galba, hic Piso et leto non dignus inerti
Curio deflentur, grauis illic Scaeuola bello.
hos passim, at Pauli pariter ceu dira parentis
fata gemunt: ut uerba mali praenuntia numquam
cessarit canere et Varronis sistere mentem,
utque diem hunc totiens nequiquam auerterit urbi,
atque idem quantus dextra. sed cura futuri
quos premit, aut fossas instant praeducere muris
aut portarum aditus, ut rerum est copia, firmant,
quaque patet campus planis ingressibus hostis,
ceruorum ambustis imitantur cornua ramis,
 et stilus occulitur, caecum in uestigia telum. 
Ecce, super clades et non medicabile uulnus,
reliquias belli atque imperdita corpora Poenis
impia formido ac maior iactabat Erinys.
trans aequor Tyrios enses atque arma parabant
Punica et Hannibalem mutato euadere caelo.
dux erat exilio non laetus Marte Metellus,
sed stirpe haud parui cognominis. is mala bello
pectora degeneremque manum ad deformia agebat
consulta atque alio positas spectabat in orbe,
quis sese occulerent, terras, quo nomina nulla
Poenorum aut patriae penetraret fama relictae. 
Quae postquam accepit flammata Scipio mente,
quantus Sidonium contra fera proelia miscens
ductorem stetit in campis, rapit ocius ensem
atque, ubi turpe malum Latioque extrema coquebant
coepta uiri, ruptis foribus sese arduus infert.
tum quatiens strictum cum uoce ante ora pauentum
mucronem: Tarpeia, pater, qui templa secundam
incolis a caelo sedem, et Saturnia, nondum
Iliacis mutata malis, tuque aspera pectus
aegide Gorgoneos uirgo succincta furores,
Indigetesque dei, sponte en per numina uestra
perque caput, nullo leuius mihi numine, patris
magnanimi iuro: numquam Lauinia regna
linquam nec linqui patiar, dum uita manebit.
ocius en testare deos, si moenia taedis
flagrabunt Libycis, nullas te ferre, Metelle,
ausurum in terras gressus. ni talia sancis,
quem tremis et cuius somnos formidine rumpis,
Hannibal hic armatus adest. moriere, nec ullo
Poenorum melior parietur gloria caeso.
his excussa incepta minis. iamque ordine iusso
obstringunt animas patriae dictataque iurant
sacramenta deis et purgant pectora culpa. 
Atque ea dum Rutulis turbata mente geruntur,
lustrabat campos et saeuae tristia dextrae
facta recensebat pertractans uulnera uisu
Hannibal et magna circumstipante caterua
dulcia praebebat trucibus spectacula Poenis.
quas strages inter, confossus pectora telis
seminecem extremo uitam exhalabat in auras
murmure deficiens iam Cloelius oraque nisu
languida uix aegro et dubia ceruice leuabat.
agnouit sonipes, arrectisque auribus acrem
hinnitum effundens sternit tellure Bagesum,
quem tum captiuo portabat in agmina dorso.
hinc, rapidum glomerans cursum, per lubrica pingui
stante cruore soli et tumulata cadauera caede
euolat ac domini consistit ad ora iacentis.
inde inclinatus colla et submissus in armos
de more inflexis praebebat scandere terga
cruribus ac proprio quodam trepidabat amore.
milite non illo quisquam felicius acri
insultarat equo, uel si resupina citato
proiectus dorso ferretur membra, uel idem
si nudo staret tergo, dum rapta uolucris
transigeret cursu sonipes certamina campi. 
At Libys humanos aequantem pectore sensus
 haud parce miratus ecum, quinam ille sinistrae
depugnet morti iuuenis, nomenque decusque
erogitat letique simul compendia donat.
hic Cinna (ad Tyrios namque is sua uerterat arma
credulus aduersis, et tum comes ibat ouanti)
Auribus huic,
inquit ductor fortissime, origo est
non indigna tuis. quondam sub regibus illa,
quae Libycos renuit frenos, sub regibus olim
Roma fuit. sed enim, solium indignata Superbi
ut sceptra exegit, confestim ingentia bella
Clusina uenere domo. si Porsena fando
auditus tibi, si Cocles, si Lydia castra,
ille ope Maeonia et populo succinctus Etrusco
certabat pulsos per bella reponere reges.
multa adeo nequiquam ausi, pressitque tyrannus
Ianiculum incumbens urbi. mox pace probata
compressere odia, et positum cum foedere bellum,
obsidibusque obstricta fides. mansuescere corda
nescia, pro superi! et nil non immite parata
gens Italum pro laude pati: bis Cloelia senos
nondum complerat primaeui corporis annos,
una puellarum Laurentum et pignora pacis
inter uirgineas regi tramissa cateruas.
facta uirum sileo. rege haec et foedere et annis
et fluuio spretis mirantem interrita Thybrim
tranauit, frangens undam puerilibus ulnis.
cui si mutasset sexum natura, reuerti
forsan Tyrrhenas tibi non licuisset in oras,
Porsena. sed iuueni, ne sim tibi longior, hinc est
et genus et clara memorandum uirgine nomen.
Talia dum pandit, uicinus parte sinistra
per subitum erumpit clamor. permixta ruina
inter et arma uirum et lacerata cadauera Pauli
eruerant corpus media de strage iacentum.
heu quis erat! quam non similis modo Punica telis
agmina turbanti, uel cum Taulantia regna
uertit, et Illyrico sunt addita uincla tyranno!
puluere canities atro arentique cruore
squalebat barba, et perfracti turbine dentes
muralis saxi, tum toto corpore uulnus. 
Quae postquam aspexit, geminatus gaudia ductor
Sidonius Fuge, Varro,
inquit fuge, Varro, superstes,
dum iaceat Paulus. patribus Fabioque sedenti
et populo consul totas edissere Cannas.
concedam hanc iterum, si lucis tanta cupido est,
concedam tibi, Varro, fugam. at, cui fortia et hoste
me digna haud paruo caluerunt corda uigore,
funere supremo et tumuli decoretur honore.
quantus, Paule, iaces! qui tot mihi milibus unus
maior laetitiae causa es. cum fata uocabunt,
tale precor nobis salua Carthagine letum.
Haec ait et socium mandari corpora terrae,
postera cum thalamis Aurora rubebit apertis,
imperat armorumque iubet consurgere aceruos,
arsuros, Gradiue, tibi. tum munera iussa,
defessi quamquam, accelerant sparsoque propinquos
agmine prosternunt lucos: sonat icta bipenni
frondosis silua atra iugis. hinc ornus et albae
populus alta comae, ualidis accisa lacertis,
scinditur, hinc ilex proauorum condita saeclo.
deuoluunt quercus et amantem litora pinum
ac, ferale decus, maestas ad busta cupressos.
funereas tum deinde pyras certamine texunt,
 officium infelix et munus inane peremptis,
donec anhelantis stagna in Tartessia Phoebus
mersit equos, fugiensque polo Titania caecam
orbita nigranti traxit caligine noctem.
post, ubi fulserunt primis Phaethontia frena
ignibus atque sui terris rediere colores,
supponunt flammam et manantia corpora tabo
hostili tellure cremant. subit horrida mentem
formido incerti casus, tacitusque pererrat
intima corda pauor, si fors ita Martis iniqui
mox ferat, hac ipsis inimica sede iacendum.
at tibi, Bellipotens, sacrum, constructus aceruo
ingenti mons armorum surgebat ad astra.
ipse, manu celsam pinum flammaque comantem
attollens, ductor Gradiuum in uota ciebat:
Primitias pugnae et laeti libamina belli
Hannibal Ausonio cremat haec de nomine uictor,
et tibi, Mars genitor, uotorum haud surde meorum,
arma electa dicat spirantum turba uirorum.
tum face coniecta populatur feruidus ignis
flagrantem molem, et rupta caligine in auras
actus apex claro perfundit lumine campos.
hinc citus ad tumulum donataque funera Paulo
ibat et hostilis leti iactabat honorem.
sublimem eduxere pyram mollisque uirenti
stramine composuere toros. superaddita dona,
funereum decus: expertis inuisus et ensis
et clipeus, terrorque modo atque insigne superbum
tum laceri fasces, captaeque in Marte secures.
non coniunx natiue aderant, non iuncta propinquo
sanguine turba uirum, aut celsis de more feretris
praecedens prisca exequias decorabat imago
omnibus exuuiis nudo, iamque Hannibal unus
sat decoris laudator erat: fulgentia pingui
murice suspirans inicit uelamina et auro
intextam chlamydem ac supremo adfatur honore:
I, decus Ausoniae, quo fas est ire superbas
uirtute et factis animas. tibi gloria leto
iam parta insigni. nostros Fortuna labores
uersat adhuc casusque iubet nescire futuros.
haec Libys, atque repens crepitantibus undique flammis
aetherias anima exultans euasit in auras. 
Fama dehinc gliscente sono iam sidera adibat,
iam maria ac terras, primamque intrauerat urbem.
diffidunt muris: solam pauitantibus arcem
sperauisse sat est. nec enim superesse iuuentam,
ac stare Ausoniae uacuum sine corpore nomen,
quodque adeo nondum portis inruperit hostis,
contemptu cessare putant. iam tecta cremari,
ac delubra rapi caedesque ante ora nefandae
natorum septemque arces fumare uidentur.
lux una euersas bis centum in strage curulis,
ac iuuenum bis tricenis orbata gemebat
milibus exhaustae nutantia moenia Romae,
atque ea post Trebiam, post Tusci stagna profundi,
nec socium numero pariter leuiore perempto.
sed uero sed enim reliqui pia turba senatus
munera sortito inuadunt. celer omnia lustrans
clamitat attonitis Fabius: Non ulla relicta est,
credite, cunctandi ratio. adproperemus, ut hostis
nequiquam armatos ausit succedere muros.
dura inter pauidos alitur fortuna sedendo,
et gliscunt aduersa metu. ite ocius, arma
 deripite, o pubes, templis. uos atria raptim
nudate et clipeos in bella refigite captos.
sat patriae sumus, e numero si ad proelia nostro
nil minuit pauor. in patulis illa horrida campis
sit metuenda lues, muros haud fregerit umquam
exultare leuis nudato corpore Maurus.
Dum Fabius lapsas acuit formidine mentes,
Varronem aduentare uagus per moenia rumor
spargit et occulto perfundit pectora motu:
haud secus ac, fractae rector si forte carinae
litoribus solus uacuis ex aequore sospes
adnatet, incerti trepidant, tendantne negentne
iactato dextras, ipsamque odere salutem
unius amissa superantis puppe magistri.
quam restare uiro labem, qui accedere portis
audeat ac dirum ueniat pauitantibus omen! 
Hos mulcens questus Fabius deforme docebat
cladibus irasci uulgumque arcebat ab ira.
aduersis etenim ferri non esse uirorum
qui Martem inscribant genti, non posse dolores
condere et ex poena solacia poscere luctus.
si uero exprobrare sinant, sibi tristius illum
inluxisse diem, quo castris uiderit ire
Varronem, quam quo uideat remeare sine armis.
his dictis sedere minae, et conuersa repente
pectora: nunc fati miseret, nunc gaudia Poeno
consulibus reputant caesis erepta duobus.
ergo omne effundit longo iam se agmine uulgus
gratantum, magnaque actum se credere mente
testantur, quod fisus auis sceptrisque superbis
 Laomedontiadum non desperauerit urbi. 
Nec minus infelix culpae grandique pudore
turbatus, consul titubantem ad moenia gressum
portabat lacrimans: deiectum attollere uultum
ac patriam aspicere et luctus renouare pigebat.
quod uero reduci tum se populusque patresque
offerrent, non gratari, sed poscere natos
quisque suos fratresque simul miseraeque parentes
ire uidebantur laceranda ad consulis ora.
sic igitur muto lictore inuectus in urbem
damnatum superis aspernabatur honorem. 
At patres Fabiusque, procul maerore remoto,
praecipitant curas. raptim delecta iuuenta
seruitia armantur, nec claudit castra saluti
postpositus pudor. infixum est Aeneia regna
Parcarum in leges quacumque reducere dextra
proque arce et sceptris et libertatis honore
uel famulas armare manus. primaeua suorum
corpora praetexto spoliant uelamine et armis
insolitis cingunt. puerilis casside uultus
clauditur atque hostis pubescere caede iubetur.
idem obsecrantis, captiuum uulgus ut auro
pensarent paruo (nec pauca fuere precantum
milia), miranti durarunt prodere Poeno.
cuncta adeo scelera et noxam superauerat omnem
armatum potuisse capi. tunc terga dedisse
damnatis Siculas longe meritare per oras
impositum, donec Latio decederet hostis.
haec tum Roma fuit: post te cui uertere mores
si stabat fatis, potius, Carthago, maneres."
52,Ovid,am,"Liber primus
EPIGRAMMA IPSIUS
Qui modo Nasonis fueramus quinque libelli,
Tres sumus; hoc illi praetulit auctor opus.
Ut iam nulla tibi nos sit legisse voluptas,
At levior demptis poena duobus erit.
Arma gravi numero violentaque bella parabam
Edere, materia conveniente modis.
Par erat inferior versus:  risisse Cupido
Dicitur atque unum surripuisse pedem.
'Quis tibi, saeve puer, dedit hoc in carmina iuris?
Pieridum vates, non tua turba sumus.
Quid, si praeripiat flavae Venus arma Minervae,
Ventilet accensas flava Minerva faces?
Quis probet in silvis Cererem regnare iugosis,
Lege pharetratae virginis arva coli? 
Crinibus insignem quis acuta cuspide Phoebum
Instruat, Aoniam Marte movente lyram?
Sunt tibi magna, puer, nimiumque potentia regna;
Cur opus adfectas, ambitiose, novum?
An, quod ubique, tuum est? tua sunt Heliconia tempe?
Vix etiam Phoebo iam lyra tuta sua est?
Cum bene surrexit versu nova pagina primo,
Attenuat nervos proximus ille meos;
Nec mihi materia est numeris levioribus apta,
Aut puer aut longas compta puella comas.'
Questus eram, pharetra cum protinus ille soluta
Legit in exitium spicula facta meum,
Lunavitque genu sinuosum fortiter arcum,
'Quod' que 'canas, vates, accipe' dixit 'opus!'
Me miserum! certas habuit puer ille sagittas.
Uror, et in vacuo pectore regnat Amor.
Sex mihi surgat opus numeris, in quinque residat:
Ferrea cum vestris bella valete modis!
Cingere litorea flaventia tempora myrto,
Musa, per undenos emodulanda pedes!
Esse quid hoc dicam, quod tam mihi dura videntur
Strata, neque in lecto pallia nostra sedent,
Et vacuus somno noctem, quam longa, peregi,
Lassaque versati corporis ossa dolent? 
Nam, puto, sentirem, siquo temptarer amore.
An subit et tecta callidus arte nocet?
Sic erit; haeserunt tenues in corde sagittae,
Et possessa ferus pectora versat Amor.
Cedimus, an subitum luctando accendimus ignem?
Cedamus! leve fit, quod bene fertur, onus.
Vidi ego iactatas mota face crescere flammas
Et rursus nullo concutiente mori.
Verbera plura ferunt, quam quos iuvat usus aratri,
Detractant prensi dum iuga prima boves.
Asper equus duris contunditur ora lupatis,
Frena minus sentit, quisquis ad arma facit.
Acrius invitos multoque ferocius urget
Quam qui servitium ferre fatentur Amor.
En ego confiteor! tua sum nova praeda, Cupido;
Porrigimus victas ad tua iura manus.
Nil opus est bello — veniam pacemque rogamus;
Nec tibi laus armis victus inermis ero.
Necte comam myrto, maternas iunge columbas;
Qui deceat, currum vitricus ipse dabit,
Inque dato curru, populo clamante triumphum,
Stabis et adiunctas arte movebis aves.
Ducentur capti iuvenes captaeque puellae;
Haec tibi magnificus pompa triumphus erit.
Ipse ego, praeda recens, factum modo vulnus habebo
Et nova captiva vincula mente feram. 
Mens Bona ducetur manibus post terga retortis,
Et Pudor, et castris quidquid Amoris obest.
Omnia te metuent; ad te sua bracchia tendens
Vulgus 'io' magna voce 'triumphe!' canet.
Blanditiae comites tibi erunt Errorque Furorque,
Adsidue partes turba secuta tuas.
His tu militibus superas hominesque deosque;
Haec tibi si demas commoda, nudus eris.
Laeta triumphanti de summo mater Olympo
Plaudet et adpositas sparget in ora rosas.
Tu pinnas gemma, gemma variante capillos
Ibis in auratis aureus ipse rotis.
Tunc quoque non paucos, si te bene novimus, ures;
Tunc quoque praeteriens vulnera multa dabis.
Non possunt, licet ipse velis, cessare sagittae;
Fervida vicino flamma vapore nocet.
Talis erat domita Bacchus Gangetide terra;
Tu gravis alitibus, tigribus ille fuit.
Ergo cum possim sacri pars esse triumphi,
Parce tuas in me perdere, victor, opes!
Adspice cognati felicia Caesaris arma — 
Qua vicit, victos protegit ille manu.
Iusta precor: quae me nuper praedata puella est,
Aut amet aut faciat, cur ego semper amem! 
A, nimium volui — tantum patiatur amari;
Audierit nostras tot Cytherea preces!
Accipe, per longos tibi qui deserviat annos;
Accipe, qui pura norit amare fide!
Si me non veterum commendant magna parentum
Nomina, si nostri sanguinis auctor eques,
Nec meus innumeris renovatur campus aratris,
Temperat et sumptus parcus uterque parens — 
At Phoebus comitesque novem vitisque repertor
Hac faciunt, et me qui tibi donat, Amor,
Et nulli cessura fides, sine crimine mores
Nudaque simplicitas purpureusque pudor.
Non mihi mille placent, non sum desultor amoris:
Tu mihi, siqua fides, cura perennis eris.
Tecum, quos dederint annos mihi fila sororum,
Vivere contingat teque dolente mori!
Te mihi materiem felicem in carmina praebe — 
Provenient causa carmina digna sua.
Carmine nomen habent exterrita cornibus Io
Et quam fluminea lusit adulter ave,
Quaeque super pontum simulato vecta iuvenco
Virginea tenuit cornua vara manu.
Nos quoque per totum pariter cantabimur orbem,
Iunctaque semper erunt nomina nostra tuis. 
Vir tuus est epulas nobis aditurus easdem — 
Ultima coena tuo sit, precor, illa viro!
Ergo ego dilectam tantum conviva puellam
Adspiciam? tangi quem iuvet, alter erit,
Alteriusque sinus apte subiecta fovebis?
Iniciet collo, cum volet, ille manum?
Desino mirari, posito quod candida vino
Atracis ambiguos traxit in arma viros.
Nec mihi silva domus, nec equo mea membra cohaerent — 
Vix a te videor posse tenere manus!
Quae tibi sint facienda tamen cognosce, nec Euris
Da mea nec tepidis verba ferenda Notis!
Ante veni, quam vir — nec quid, si veneris ante,
Possit agi video; sed tamen ante veni.
Cum premet ille torum, vultu comes ipsa modesto
Ibis, ut accumbas — clam mihi tange pedem!
Me specta nutusque meos vultumque loquacem;
Excipe furtivas et refer ipsa notas.
Verba superciliis sine voce loquentia dicam;
Verba leges digitis, verba notata mero.
Cum tibi succurret Veneris lascivia nostrae,
Purpureas tenero pollice tange genas.
Siquid erit, de me tacita quod mente queraris,
Pendeat extrema mollis ab aure manus. 
Cum tibi, quae faciam, mea lux, dicamve, placebunt,
Versetur digitis anulus usque tuis.
Tange manu mensam, tangunt quo more precantes,
Optabis merito cum mala multa viro.
Quod tibi miscuerit, sapias, bibat ipse, iubeto;
Tu puerum leviter posce, quod ipsa voles.
Quae tu reddideris ego primus pocula sumam,
Et, qua tu biberis, hac ego parte bibam.
Si tibi forte dabit, quod praegustaverit ipse,
Reice libatos illius ore cibos.
Nec premat inpositis sinito tua colla lacertis,
Mite nec in rigido pectore pone caput;
Nec sinus admittat digitos habilesve papillae;
Oscula praecipue nulla dedisse velis!
Oscula si dederis, fiam manifestus amator
Et dicam 'mea sunt!' iniciamque manum.
Haec tamen adspiciam, sed quae bene pallia celant,
Illa mihi caeci causa timoris erunt.
Nec femori committe femur nec crure cohaere
Nec tenerum duro cum pede iunge pedem.
Multa miser timeo, quia feci multa proterve,
Exemplique metu torqueor, ecce, mei.
Saepe mihi dominaeque meae properata voluptas
Veste sub iniecta dulce peregit opus.
Hoc tu non facies; sed, ne fecisse puteris,
Conscia de tergo pallia deme tuo.
Vir bibat usque roga — precibus tamen oscula desint! — 
Dumque bibit, furtim si potes, adde merum. 
Si bene conpositus somno vinoque iacebit,
Consilium nobis resque locusque dabunt.
Cum surges abitura domum, surgemus et omnes,
In medium turbae fac memor agmen eas.
Agmine me invenies aut invenieris in illo:
Quidquid ibi poteris tangere, tange, mei.
Me miserum! monui, paucas quod prosit in horas;
Separor a domina nocte iubente mea.
Nocte vir includet, lacrimis ego maestus obortis,
Qua licet, ad saevas prosequar usque fores.
Oscula iam sumet, iam non tantum oscula sumet:
Quod mihi das furtim, iure coacta dabis.
Verum invita dato — potes hoc — similisque coactae;
Blanditiae taceant, sitque maligna Venus.
Si mea vota valent, illum quoque ne iuvet, opto;
Si minus, at certe te iuvet inde nihil.
Sed quaecumque tamen noctem fortuna sequetur,
Cras mihi constanti voce dedisse nega!
Aestus erat, mediamque dies exegerat horam;
Adposui medio membra levanda toro.
Pars adaperta fuit, pars altera clausa fenestrae;
Quale fere silvae lumen habere solent,
Qualia sublucent fugiente crepuscula Phoebo,
Aut ubi nox abiit, nec tamen orta dies. 
Illa verecundis lux est praebenda puellis,
Qua timidus latebras speret habere pudor.
Ecce, Corinna venit, tunica velata recincta,
Candida dividua colla tegente coma — 
Qualiter in thalamos famosa Semiramis isse
Dicitur, et multis Lais amata viris.
Deripui tunicam — nec multum rara nocebat;
Pugnabat tunica sed tamen illa tegi.
Quae cum ita pugnaret, tamquam quae vincere nollet,
Victa est non aegre proditione sua.
Ut stetit ante oculos posito velamine nostros,
In toto nusquam corpore menda fuit.
Quos umeros, quales vidi tetigique lacertos!
Forma papillarum quam fuit apta premi!
Quam castigato planus sub pectore venter!
Quantum et quale latus! quam iuvenale femur!
Singula quid referam? nil non laudabile vidi
Et nudam pressi corpus ad usque meum.
Cetera quis nescit? lassi requievimus ambo.
Proveniant medii sic mihi saepe dies!
Ianitor — indignum! — dura religate catena,
Difficilem moto cardine pande forem!
Quod precor, exiguum est — aditu fac ianua parvo
Obliquum capiat semiadaperta latus. 
Longus amor tales corpus tenuavit in usus
Aptaque subducto pondere membra dedit.
Ille per excubias custodum leniter ire
Monstrat: inoffensos derigit ille pedes.
At quondam noctem simulacraque vana timebam;
Mirabar, tenebris quisquis iturus erat.
Risit, ut audirem, tenera cum matre Cupido
Et leviter 'fies tu quoque fortis' ait.
Nec mora, venit amor — non umbras nocte volantis,
Non timeo strictas in mea fata manus.
Te nimium lentum timeo, tibi blandior uni;
Tu, me quo possis perdere, fulmen habes.
Adspice — uti videas, inmitia claustra relaxa — 
Uda sit ut lacrimis ianua facta meis!
Certe ego, cum posita stares ad verbera veste,
Ad dominam pro te verba tremente tuli.
Ergo quae valuit pro te quoque gratia quondam — 
Heu facinus! — pro me nunc valet illa parum?
Redde vicem meritis! grato licet esse quod optas.
Tempora noctis eunt; excute poste seram!
Excute! sic, inquam, longa relevere catena,
Nec tibi perpetuo serva bibatur aqua!
Ferreus orantem nequiquam, ianitor, audis,
Roboribus duris ianua fulta riget.
Urbibus obsessis clausae munimina portae
Prosunt; in media pace quid arma times? 
Quid facies hosti, qui sic excludis amantem?
Tempora noctis eunt; excute poste seram!
Non ego militibus venio comitatus et armis;
Solus eram, si non saevus adesset Amor.
Hunc ego, si cupiam, nusquam dimittere possum;
Ante vel a membris dividar ipse meis.
Ergo Amor et modicum circa mea tempora vinum
Mecum est et madidis lapsa corona comis.
Arma quis haec timeat? quis non eat obvius illis?
Tempora noctis eunt; excute poste seram!
Lentus es: an somnus, qui te male perdat, amantis
Verba dat in ventos aure repulsa tua?
At, memini, primo, cum te celare volebam,
Pervigil in mediae sidera noctis eras.
Forsitan et tecum tua nunc requiescit amica — 
Heu, melior quanto sors tua sorte mea!
Dummodo sic, in me durae transite catenae!
Tempora noctis eunt; excute poste seram!
Fallimur, an verso sonuerunt cardine postes,
Raucaque concussae signa dedere fores?
Fallimur — inpulsa est animoso ianua vento.
Ei mihi, quam longe spem tulit aura meam!
Si satis es raptae, Borea, memor Orithyiae,
Huc ades et surdas flamine tunde foris!
Urbe silent tota, vitreoque madentia rore
Tempora noctis eunt; excute poste seram! 
Aut ego iam ferroque ignique paratior ipse,
Quem face sustineo, tecta superba petam.
Nox et Amor vinumque nihil moderabile suadent;
Illa pudore vacat, Liber Amorque metu.
Omnia consumpsi, nec te precibusque minisque
Movimus, o foribus durior ipse tuis.
Non te formosae decuit servare puellae
Limina, sollicito carcere dignus eras.
Iamque pruinosus molitur Lucifer axes,
Inque suum miseros excitat ales opus.
At tu, non laetis detracta corona capillis,
Dura super tota limina nocte iace!
Tu dominae, cum te proiectam mane videbit,
Temporis absumpti tam male testis eris.
Qualiscumque vale sentique abeuntis honorem;
Lente nec admisso turpis amante, vale!
Vos quoque, crudeles rigido cum limine postes
Duraque conservae ligna, valete, fores!
Adde manus in vincla meas — meruere catenas — 
Dum furor omnis abit, siquis amicus ades! 
Nam furor in dominam temeraria bracchia movit;
Flet mea vaesana laesa puella manu.
Tunc ego vel caros potui violare parentes
Saeva vel in sanctos verbera ferre deos!
Quid? non et clipei dominus septemplicis Aiax
Stravit deprensos lata per arva greges,
Et, vindex in matre patris, malus ultor, Orestes
Ausus in arcanas poscere tela deas?
Ergo ego digestos potui laniare capillos?
Nec dominam motae dedecuere comae.
Sic formosa fuit. talem Schoeneida dicam
Maenalias arcu sollicitasse feras;
Talis periuri promissaque velaque Thesei
Flevit praecipites Cressa tulisse Notos;
Sic, nisi vittatis quod erat Cassandra capillis,
Procubuit templo, casta Minerva, tuo.
Quis mihi non 'demens!' quis non mihi 'barbare!' dixit?
Ipsa nihil; pavido est lingua retenta metu.
Sed taciti fecere tamen convicia vultus;
Egit me lacrimis ore silente reum.
Ante meos umeris vellem cecidisse lacertos;
Utiliter potui parte carere mei.
In mea vaesanas habui dispendia vires
Et valui poenam fortis in ipse meam.
Quid mihi vobiscum, caedis scelerumque ministrae?
Debita sacrilegae vincla subite manus!
An, si pulsassem minimum de plebe Quiritem,
Plecterer — in dominam ius mihi maius erit? 
Pessima Tydides scelerum monimenta reliquit.
Ille deam primus perculit — alter ego!
Et minus ille nocens. mihi, quam profitebar amare
Laesa est; Tydides saevus in hoste fuit.
I nunc, magnificos victor molire triumphos,
Cinge comam lauro votaque redde Iovi,
Quaeque tuos currus comitantum turba sequetur,
Clamet 'io! forti victa puella viro est!'
Ante eat effuso tristis captiva capillo,
Si sinerent laesae, candida tota, genae.
Aptius impressis fuerat livere labellis
Et collum blandi dentis habere notam.
Denique, si tumidi ritu torrentis agebar,
Caecaque me praedam fecerat ira suam,
Nonne satis fuerat timidae inclamasse puellae,
Nec nimium rigidas intonuisse minas,
Aut tunicam summa deducere turpiter ora
Ad mediam? — mediae zona tulisset opem.
At nunc sustinui raptis a fronte capillis
Ferreus ingenuas ungue notare genas.
Adstitit illa amens albo et sine sanguine vultu,
Caeduntur Pariis qualia saxa iugis.
Exanimis artus et membra trementia vidi — 
Ut cum populeas ventilat aura comas,
Ut leni Zephyro gracilis vibratur harundo,
Summave cum tepido stringitur unda Noto;
Suspensaeque diu lacrimae fluxere per ora,
Qualiter abiecta de nive manat aqua. 
Tunc ego me primum coepi sentire nocentem — 
Sanguis erant lacrimae, quas dabat illa, meus.
Ter tamen ante pedes volui procumbere supplex;
Ter formidatas reppulit illa manus.
At tu ne dubita — minuet vindicta dolorem — 
Protinus in vultus unguibus ire meos.
Nec nostris oculis nec nostris parce capillis:
Quamlibet infirmas adiuvat ira manus;
Neve mei sceleris tam tristia signa supersint,
Pone recompositas in statione comas!
Est quaedam — quicumque volet cognoscere lenam,
Audiat! — est quaedam nomine Dipsas anus.
Ex re nomen habet — nigri non illa parentem
Memnonis in roseis sobria vidit equis.
Illa magas artes Aeaeaque carmina novit
Inque caput liquidas arte recurvat aquas;
Scit bene, quid gramen, quid torto concita rhombo
Licia, quid valeat virus amantis equae.
Cum voluit, toto glomerantur nubila caelo;
Cum voluit, puro fulget in orbe dies.
Sanguine, siqua fides, stillantia sidera vidi;
Purpureus Lunae sanguine vultus erat.
Hanc ego nocturnas versam volitare per umbras
Suspicor et pluma corpus anile tegi. 
Suspicor, et fama est. oculis quoque pupula duplex
Fulminat, et gemino lumen ab orbe venit.
Evocat antiquis proavos atavosque sepulcris
Et solidam longo carmine findit humum.
Haec sibi proposuit thalamos temerare pudicos;
Nec tamen eloquio lingua nocente caret.
Fors me sermoni testem dedit; illa monebat
Talia — me duplices occuluere fores:
'Scis here te, mea lux, iuveni placuisse beato?
Haesit et in vultu constitit usque tuo.
Et cur non placeas? nulli tua forma secunda est;
Me miseram, dignus corpore cultus abest!
Tam felix esses quam formosissima, vellem — 
Non ego, te facta divite, pauper ero.
Stella tibi oppositi nocuit contraria Martis.
Mars abiit; signo nunc Venus apta suo.
Prosit ut adveniens, en adspice! dives amator
Te cupiit; curae, quid tibi desit, habet.
Est etiam facies, qua se tibi conparet, illi;
Si te non emptam vellet, emendus erat.'
Erubuit. 'decet alba quidem pudor ora, sed iste,
Si simules, prodest; verus obesse solet.
Cum bene deiectis gremium spectabis ocellis,
Quantum quisque ferat, respiciendus erit.
Forsitan inmundae Tatio regnante Sabinae
Noluerint habiles pluribus esse viris;
Nunc Mars externis animos exercet in armis,
At Venus Aeneae regnat in urbe sui. 
Ludunt formosae; casta est, quam nemo rogavit — 
Aut, si rusticitas non vetat, ipsa rogat.
Has quoque, quae frontis rugas in vertice portant,
Excute; de rugis crimina multa cadent.
Penelope iuvenum vires temptabat in arcu;
Qui latus argueret, corneus arcus erat.
Labitur occulte fallitque volubilis aetas,
Ut celer admissis labitur amnis aquis.
Aera nitent usu, vestis bona quaerit haberi,
Canescunt turpi tecta relicta situ — 
Forma, nisi admittas, nullo exercente senescit.
Nec satis effectus unus et alter habent;
Certior e multis nec tam invidiosa rapina est.
Plena venit canis de grege praeda lupis.
Ecce, quid iste tuus praeter nova carmina vates
Donat? amatoris milia multa leges.
Ipse deus vatum palla spectabilis aurea
Tractat inauratae consona fila lyrae.
Qui dabit, ille tibi magno sit maior Homero;
Crede mihi, res est ingeniosa dare.
Nec tu, siquis erit capitis mercede redemptus,
Despice; gypsati crimen inane pedis.
Nec te decipiant veteres circum atria cerae.
Tolle tuos tecum, pauper amator, avos!
Qui, quia pulcher erit, poscet sine munere noctem,
Quod det, amatorem flagitet ante suum!
Parcius exigito pretium, dum retia tendis,
Ne fugiant; captos legibus ure tuis! 
Nec nocuit simulatus amor; sine, credat amari,
Et cave ne gratis hic tibi constet amor!
Saepe nega noctes. capitis modo finge dolorem,
Et modo, quae causas praebeat, Isis erit.
Mox recipe, ut nullum patiendi colligat usum,
Neve relentescat saepe repulsus amor.
Surda sit oranti tua ianua, laxa ferenti;
Audiat exclusi verba receptus amans;
Et, quasi laesa prior, nonnumquam irascere laeso — 
Vanescit culpa culpa repensa tua.
Sed numquam dederis spatiosum tempus in iram:
Saepe simultates ira morata facit.
Quin etiam discant oculi lacrimare coacti,
Et faciant udas illa vel ille genas;
Nec, siquem falles, tu periurare timeto — 
Commodat in lusus numina surda Venus.
Servus et ad partes sollers ancilla parentur,
Qui doceant, apte quid tibi possit emi;
Et sibi pauca rogent — multos si pauca rogabunt,
Postmodo de stipula grandis acervus erit.
Et soror et mater, nutrix quoque carpat amantem;
Fit cito per multas praeda petita manus.
Cum te deficient poscendi munera causae,
Natalem libo testificare tuum!
Ne securus amet nullo rivale, caveto;
Non bene, si tollas proelia, durat amor.
Ille viri videat toto vestigia lecto
Factaque lascivis livida colla notis.
Munera praecipue videat, quae miserit alter.
Si dederit nemo, Sacra roganda Via est. 
Cum multa abstuleris, ut non tamen omnia donet,
Quod numquam reddas, commodet, ipsa roga!
Lingua iuvet mentemque tegat — blandire noceque;
Inpia sub dulci melle venena latent.
Haec si praestiteris usu mihi cognita longo,
Nec tulerint voces ventus et aura meas,
Saepe mihi dices vivae bene, saepe rogabis,
Ut mea defunctae molliter ossa cubent.'
Vox erat in cursu, cum me mea prodidit umbra,
At nostrae vix se continuere manus,
Quin albam raramque comam lacrimosaque vino
Lumina rugosas distraherentque genas.
Di tibi dent nullosque Lares inopemque senectam,
Et longas hiemes perpetuamque sitim!
Militat omnis amans, et habet sua castra Cupido;
Attice, crede mihi, militat omnis amans.
Quae bello est habilis, Veneri quoque convenit aetas.
Turpe senex miles, turpe senilis amor.
Quos petiere duces animos in milite forti,
Hos petit in socio bella puella viro.
Pervigilant ambo; terra requiescit uterque — 
Ille fores dominae servat, at ille ducis.
Militis officium longa est via; mitte puellam,
Strenuus exempto fine sequetur amans. 
Ibit in adversos montes duplicataque nimbo
Flumina, congestas exteret ille nives,
Nec freta pressurus tumidos causabitur Euros
Aptaque verrendis sidera quaeret aquis.
Quis nisi vel miles vel amans et frigora noctis
Et denso mixtas perferet imbre nives?
Mittitur infestos alter speculator in hostes;
In rivale oculos alter, ut hoste, tenet.
Ille graves urbes, hic durae limen amicae
Obsidet; hic portas frangit, at ille fores.
Saepe soporatos invadere profuit hostes
Caedere et armata vulgus inerme manu.
Sic fera Threicii ceciderunt agmina Rhesi,
Et dominum capti deseruistis equi.
Nempe maritorum somnis utuntur amantes,
Et sua sopitis hostibus arma movent.
Custodum transire manus vigilumque catervas
Militis et miseri semper amantis opus.
Mars dubius nec certa Venus; victique resurgunt,
Quosque neges umquam posse iacere, cadunt.
Ergo desidiam quicumque vocabat amorem,
Desinat. ingenii est experientis amor.
Ardet in abducta Briseide magnus Achilles — 
Dum licet, Argeas frangite, Troes, opes!
Hector ab Andromaches conplexibus ibat ad arma,
Et, galeam capiti quae daret, uxor erat.
Summa ducum, Atrides, visa Priameide fertur
Maenadis effusis obstipuisse comis. 
Mars quoque deprensus fabrilia vincula sensit;
Notior in caelo fabula nulla fuit.
Ipse ego segnis eram discinctaque in otia natus;
Mollierant animos lectus et umbra meos.
Inpulit ignavum formosae cura puellae
Iussit et in castris aera merere suis.
Inde vides agilem nocturnaque bella gerentem.
Qui nolet fieri desidiosus, amet!
Qualis ab Eurota Phrygiis avecta carinis
Coniugibus belli causa duobus erat,
Qualis erat Lede, quam plumis abditus albis
Callidus in falsa lusit adulter ave,
Qualis Amymone siccis erravit in agris,
Cum premeret summi verticis urna comas — 
Talis eras; aquilamque in te taurumque timebam,
Et quidquid magno de Iove fecit amor.
Nunc timor omnis abest, animique resanuit error,
Nec facies oculos iam capit ista meos.
Cur sim mutatus, quaeris? quia munera poscis.
Haec te non patitur causa placere mihi.
Donec eras simplex, animum cum corpore amavi;
Nunc mentis vitio laesa figura tua est.
Et puer est et nudus Amor; sine sordibus annos
Et nullas vestes, ut sit apertus, habet. 
Quid puerum Veneris pretio prostare iubetis?
Quo pretium condat, non habet ille sinum!
Nec Venus apta feris Veneris nec filius armis — 
Non decet inbelles aera merere deos.
Stat meretrix certo cuivis mercabilis aere,
Et miseras iusso corpore quaerit opes;
Devovet imperium tamen haec lenonis avari
Et, quod vos facitis sponte, coacta facit.
Sumite in exemplum pecudes ratione carentes;
Turpe erit, ingenium mitius esse feris.
Non equa munus equum, non taurum vacca poposcit;
Non aries placitam munere captat ovem.
Sola viro mulier spoliis exultat ademptis,
Sola locat noctes, sola licenda venit,
Et vendit quod utrumque iuvat quod uterque petebat,
Et pretium, quanti gaudeat ipsa, facit.
Quae Venus ex aequo ventura est grata duobus,
Altera cur illam vendit et alter emit?
Cur mihi sit damno, tibi sit lucrosa voluptas,
Quam socio motu femina virque ferunt?
Non bene conducti vendunt periuria testes,
Non bene selecti iudicis arca patet.
Turpe reos empta miseros defendere lingua;
Quod faciat magni, turpe tribunal, opes;
Turpe tori reditu census augere paternos,
Et faciem lucro prostituisse suam.
Gratia pro rebus merito debetur inemptis;
Pro male conducto gratia nulla toro. 
Omnia conductor solvit; mercede soluta
Non manet officio debitor ille tuo.
Parcite, formosae, pretium pro nocte pacisci;
Non habet eventus sordida praeda bonos.
Non fuit armillas tanti pepigisse Sabinas,
Ut premerent sacrae virginis arma caput;
E quibus exierat, traiecit viscera ferro
Filius, et poenae causa monile fuit.
Nec tamen indignum est a divite praemia posci;
Munera poscenti quod dare possit, habet.
Carpite de plenis pendentes vitibus uvas;
Praebeat Alcinoi poma benignus ager!
Officium pauper numeret studiumque fidemque;
Quod quis habet, dominae conferat omne suae.
Est quoque carminibus meritas celebrare puellas
Dos mea; quam volui, nota fit arte mea.
Scindentur vestes, gemmae frangentur et aurum;
Carmina quam tribuent, fama perennis erit.
Nec dare, sed pretium posci dedignor et odi;
Quod nego poscenti, desine velle, dabo!
Colligere incertos et in ordine ponere crines
Docta neque ancillas inter habenda Nape, 
Inque ministeriis furtivae cognita noctis
Utilis et dandis ingeniosa notis
Saepe venire ad me dubitantem hortata Corinnam,
Saepe laboranti fida reperta mihi — 
Accipe et ad dominam peraratas mane tabellas
Perfer et obstantes sedula pelle moras!
Nec silicum venae nec durum in pectore ferrum,
Nec tibi simplicitas ordine maior adest.
Credibile est et te sensisse Cupidinis arcus — 
In me militiae signa tuere tuae!
Si quaeret quid agam, spe noctis vivere dices;
Cetera fert blanda cera notata manu.
Dum loquor, hora fugit. vacuae bene redde tabellas,
Verum continuo fac tamen illa legat.
Adspicias oculos mando frontemque legentis;
Et tacito vultu scire futura licet.
Nec mora, perlectis rescribat multa, iubeto;
Odi, cum late splendida cera vacat.
Conprimat ordinibus versus, oculosque moretur
Margine in extremo littera rasa meos.
Quid digitos opus est graphio lassare tenendo?
Hoc habeat scriptum tota tabella 'veni!'
Non ego victrices lauro redimire tabellas
Nec Veneris media ponere in aede morer.
Subscribam: 'Veneri fidas sibi Naso ministras
Dedicat, at nuper vile fuistis acer.'
Flete meos casus — tristes rediere tabellae
Infelix hodie littera posse negat.
Omina sunt aliquid; modo cum discedere vellet,
Ad limen digitos restitit icta Nape.
Missa foras iterum limen transire memento
Cautius atque alte sobria ferre pedem!
Ite hinc, difficiles, funebria ligna, tabellae,
Tuque, negaturis cera referta notis! — 
Quam, puto, de longae collectam flore cicutae
Melle sub infami Corsica misit apis.
At tamquam minio penitus medicata rubebas — 
Ille color vere sanguinolentus erat.
Proiectae triviis iaceatis, inutile lignum,
Vosque rotae frangat praetereuntis onus!
Illum etiam, qui vos ex arbore vertit in usum,
Convincam puras non habuisse manus.
Praebuit illa arbor misero suspendia collo,
Carnifici diras praebuit illa cruces;
Illa dedit turpes raucis bubonibus umbras,
Vulturis in ramis et strigis ova tulit.
His ego commisi nostros insanus amores
Molliaque ad dominam verba ferenda dedi?
Aptius hae capiant vadimonia garrula cerae,
Quas aliquis duro cognitor ore legat;
Inter ephemeridas melius tabulasque iacerent,
In quibus absumptas fleret avarus opes. 
Ergo ego vos rebus duplices pro nomine sensi.
Auspicii numerus non erat ipse boni.
Quid precer iratus, nisi vos cariosa senectus
Rodat, et inmundo cera sit alba situ?
Iam super oceanum venit a seniore marito
Flava pruinoso quae vehit axe diem.
'Quo properas, Aurora? mane! — sic Memnonis umbris
Annua sollemni caede parentet avis!
Nunc iuvat in teneris dominae iacuisse lacertis;
Si quando, lateri nunc bene iuncta meo est.
Nunc etiam somni pingues et frigidus aer,
Et liquidum tenui gutture cantat avis.
Quo properas, ingrata viris, ingrata puellis?
Roscida purpurea supprime lora manu!
Ante tuos ortus melius sua sidera servat
Navita nec media nescius errat aqua;
Te surgit quamvis lassus veniente viator,
Et miles saevas aptat ad arma manus.
Prima bidente vides oneratos arva colentes;
Prima vocas tardos sub iuga panda boves.
Tu pueros somno fraudas tradisque magistris,
Ut subeant tenerae verbera saeva manus; 
Atque vades sponsum stultos ante Atria mittis,
Unius ut verbi grandia damna ferant.
Nec tu consulto, nec tu iucunda diserto;
Cogitur ad lites surgere uterque novas.
Tu, cum feminei possint cessare labores,
Lanificam revocas ad sua pensa manum.
Omnia perpeterer — sed surgere mane puellas,
Quis nisi cui non est ulla puella ferat?
Optavi quotiens, ne nox tibi cedere vellet,
Ne fugerent vultus sidera mota tuos!
Optavi quotiens, aut ventus frangeret axem,
Aut caderet spissa nube retentus equus!
Invida, quo properas? quod erat tibi filius ater,
Materni fuerat pectoris ille color.
Tithono vellem de te narrare liceret;
Fabula non caelo turpior ulla foret.
Illum dum refugis, longo quia grandior aevo,
Surgis ad invisas a sene mane rotas.
At si, quem mavis, Cephalum conplexa teneres,
Clamares: ""lente currite, noctis equi!""
Cur ego plectar amans, si vir tibi marcet ab annis?
Num me nupsisti conciliante seni?
Adspice, quot somnos iuveni donarit amato
Luna! — neque illius forma secunda tuae.
Ipse deum genitor, ne te tam saepe videret,
Commisit noctes in sua vota duas.' 
Iurgia finieram. scires audisse: rubebat — 
Nec tamen adsueto tardius orta dies!
Dicebam 'medicare tuos desiste capillos!'
Tingere quam possis, iam tibi nulla coma est.
At si passa fores, quid erat spatiosius illis?
Contigerant imum, qua patet usque, latus.
Quid, quod erant tenues, et quos ornare timeres?
Vela colorati qualia Seres habent,
Vel pede quod gracili deducit aranea filum,
Cum leve deserta sub trabe nectit opus.
Nec tamen ater erat nec erat tamen aureus ille,
Sed, quamvis neuter, mixtus uterque color — 
Qualem clivosae madidis in vallibus Idae
Ardua derepto cortice cedrus habet.
Adde, quod et dociles et centum flexibus apti
Et tibi nullius causa doloris erant.
Non acus abrupit, non vallum pectinis illos.
Ornatrix tuto corpore semper erat;
Ante meos saepe est oculos ornata nec umquam
Bracchia derepta saucia fecit acu.
Saepe etiam nondum digestis mane capillis
Purpureo iacuit semisupina toro.
Tum quoque erat neclecta decens, ut Threcia Bacche,
Cum temere in viridi gramine lassa iacet.
Cum graciles essent tamen et lanuginis instar,
Heu, male vexatae quanta tulere comae! 
Quam se praebuerunt ferro patienter et igni,
Ut fieret torto nexilis orbe sinus!
Clamabam: 'scelus est istos, scelus urere crines!
Sponte decent; capiti, ferrea, parce tuo!
Vim procul hinc remove! non est, qui debeat uri;
Erudit admotas ipse capillus acus.'
Formosae periere comae — quas vellet Apollo,
Quas vellet capiti Bacchus inesse suo!
Illis contulerim, quas quondam nuda Dione
Pingitur umenti sustinuisse manu.
Quid male dispositos quereris periisse capillos?
Quid speculum maesta ponis, inepta, manu?
Non bene consuetis a te spectaris ocellis;
Ut placeas, debes inmemor esse tui.
Non te cantatae laeserunt paelicis herbae,
Non anus Haemonia perfida lavit aqua;
Nec tibi vis morbi nocuit — procul omen abesto! — 
Nec minuit densas invida lingua comas.
Facta manu culpaque tua dispendia sentis;
Ipsa dabas capiti mixta venena tuo.
Nunc tibi captivos mittet Germania crines;
Tuta triumphatae munere gentis eris.
O quam saepe comas aliquo mirante rubebis,
Et dices: 'empta nunc ego merce probor,
Nescio quam pro me laudat nunc iste Sygambram.
Fama tamen memini cum fuit ista mea.' 
Me miserum! lacrimas male continet oraque dextra
Protegit ingenuas picta rubore genas.
Sustinet antiquos gremio spectatque capillos,
Ei mihi, non illo munera digna loco!
Collige cum vultu mentem! reparabile damnum est.
Postmodo nativa conspiciere coma.
Quid mihi Livor edax, ignavos obicis annos,
Ingeniique vocas carmen inertis opus;
Non me more patrum, dum strenua sustinet aetas,
Praemia militiae pulverulenta sequi,
Nec me verbosas leges ediscere nec me
Ingrato vocem prostituisse foro?
Mortale est, quod quaeris, opus. mihi fama perennis
Quaeritur, in toto semper ut orbe canar.
Vivet Maeonides, Tenedos dum stabit et Ide,
Dum rapidas Simois in mare volvet aquas;
Vivet et Ascraeus, dum mustis uva tumebit,
Dum cadet incurva falce resecta Ceres.
Battiades semper toto cantabitur orbe;
Quamvis ingenio non valet, arte valet.
Nulla Sophocleo veniet iactura cothurno;
Cum sole et luna semper Aratus erit;
Dum fallax servus, durus pater, inproba lena
Vivent et meretrix blanda, Menandros erit; 
Ennius arte carens animosique Accius oris
Casurum nullo tempore nomen habent.
Varronem primamque ratem quae nesciet aetas,
Aureaque Aesonio terga petita duci?
Carmina sublimis tunc sunt peritura Lucreti,
Exitio terras cum dabit una dies;
Tityrus et segetes Aeneiaque arma legentur,
Roma triumphati dum caput orbis erit;
Donec erunt ignes arcusque Cupidinis arma,
Discentur numeri, culte Tibulle, tui;
Gallus et Hesperiis et Gallus notus Eois,
Et sua cum Gallo nota Lycoris erit.
Ergo, cum silices, cum dens patientis aratri
Depereant aevo, carmina morte carent.
Cedant carminibus reges regumque triumphi,
Cedat et auriferi ripa benigna Tagi!
Vilia miretur vulgus; mihi flavus Apollo
Pocula Castalia plena ministret aqua,
Sustineamque coma metuentem frigora myrtum,
Atque a sollicito multus amante legar!
Pascitur in vivis Livor; post fata quiescit,
Cum suus ex merito quemque tuetur honos.
Ergo etiam cum me supremus adederit ignis,
Vivam, parsque mei multa superstes erit.  
Liber secundus
Hoc quoque conposui Paelignis natus aquosis,
Ille ego nequitiae Naso poeta meae.
Hoc quoque iussit Amor — procul hinc, procul este, severae!
Non estis teneris apta theatra modis.
Me legat in sponsi facie non frigida virgo,
Et rudis ignoto tactus amore puer;
Atque aliquis iuvenum quo nunc ego saucius arcu
Agnoscat flammae conscia signa suae,
Miratusque diu 'quo' dicat 'ab indice doctus
Conposuit casus iste poeta meos?'
Ausus eram, memini, caelestia dicere bella
Centimanumque Gyen — et satis oris erat — 
Cum male se Tellus ulta est, ingestaque Olympo
Ardua devexum Pelion Ossa tulit.
In manibus nimbos et cum Iove fulmen habebam,
Quod bene pro caelo mitteret ille suo — 
Clausit amica fores! ego cum Iove fulmen omisi;
Excidit ingenio Iuppiter ipse meo.
Iuppiter, ignoscas! nil me tua tela iuvabant;
Clausa tuo maius ianua fulmen habet. 
Blanditias elegosque levis, mea tela, resumpsi;
Mollierunt duras lenia verba fores.
Carmina sanguineae deducunt cornua lunae,
Et revocant niveos solis euntis equos;
Carmine dissiliunt abruptis faucibus angues,
Inque suos fontes versa recurrit aqua.
Carminibus cessere fores, insertaque posti,
Quamvis robur erat, carmine victa sera est.
Quid mihi profuerit velox cantatus Achilles?
Quid pro me Atrides alter et alter agent,
Quique tot errando, quot bello, perdidit annos,
Raptus et Haemoniis flebilis Hector equis?
At facie tenerae laudata saepe puellae,
Ad vatem, pretium carminis, ipsa venit.
Magna datur merces! heroum clara valete
Nomina; non apta est gratia vestra mihi!
Ad mea formosos vultus adhibete, puellae,
Carmina, purpureus quae mihi dictat Amor!
Quem penes est dominam servandi cura, Bagoa,
Dum perago tecum pauca, sed apta, vaca.
Hesterna vidi spatiantem luce puellam
Illa, quae Danai porticus agmen habet.
Protinus, ut placuit, misi scriptoque rogavi.
Rescripsit trepida 'non licet!' illa manu; 
Et, cur non liceat, quaerenti reddita causa est,
Quod nimium dominae cura molesta tua est.
Si sapis, o custos, odium, mihi crede, mereri
Desine; quem metuit quisque, perisse cupit.
Vir quoque non sapiens; quid enim servare laboret,
Unde nihil, quamvis non tueare, perit?
Sed gerat ille suo morem furiosus amori
Et castum, multis quod placet, esse putet;
Huic furtiva tuo libertas munere detur,
Quam dederis illi, reddat ut illa tibi.
Conscius esse velis — domina est obnoxia servo;
Conscius esse times — dissimulare licet.
Scripta leget secum — matrem misisse putato!
Venerit ignotus — postmodo notus erit.
Ibit ad adfectam, quae non languebit, amicam:
Visat! iudiciis aegra sit illa tuis.
Si faciet tarde, ne te mora longa fatiget,
Inposita gremio stertere fronte potes.
Nec tu, linigeram fieri quid possit ad Isim,
Quaesieris nec tu curva theatra time!
Conscius adsiduos commissi tollet honores — 
Quis minor est autem quam tacuisse labor?
Ille placet versatque domum neque verbera sentit;
Ille potens — alii, sordida turba, iacent.
Huic, verae ut lateant causae, finguntur inanes;
Atque ambo domini, quod probat una, probant.
Cum bene vir traxit vultum rugasque coegit,
Quod voluit fieri blanda puella, facit. 
Sed tamen interdum tecum quoque iurgia nectat,
Et simulet lacrimas carnificemque vocet.
Tu contra obiciens, quae tuto diluat illa,
Et veris falso crimine deme fidem.
Sic tibi semper honos, sic alta peculia crescent.
Haec fac, in exiguo tempore liber eris.
Adspicis indicibus nexas per colla catenas?
Squalidus orba fide pectora carcer habet.
Quaerit aquas in aquis et poma fugacia captat
Tantalus — hoc illi garrula lingua dedit.
Dum nimium servat custos Iunonius Io,
Ante suos annos occidit; illa dea est!
Vidi ego conpedibus liventia crura gerentem,
Unde vir incestum scire coactus erat.
Poena minor merito. nocuit mala lingua duobus;
Vir doluit, famae damna puella tulit.
Crede mihi, nulli sunt crimina grata marito,
Nec quemquam, quamvis audiat, illa iuvant.
Seu tepet, indicium securas prodis ad aures;
Sive amat, officio fit miser ille tuo.
Culpa nec ex facili quamvis manifesta probatur;
Iudicis illa sui tuta favore venit.
Viderit ipse licet, credet tamen ille neganti
Damnabitque oculos et sibi verba dabit.
Adspiciat dominae lacrimas, plorabit et ipse,
Et dicet: 'poenas garrulus iste dabit!'
Quid dispar certamen inis? tibi verbera victo
Adsunt, in gremio iudicis illa sedet. 
Non scelus adgredimur, non ad miscenda coimus
Toxica, non stricto fulminat ense manus.
Quaerimus, ut tuto per te possimus amare.
Quid precibus nostris mollius esse potest?
Ei mihi, quod dominam nec vir nec femina servas
Mutua nec Veneris gaudia nosse potes!
Qui primus pueris genitalia membra recidit,
Vulnera quae fecit, debuit ipse pati.
Mollis in obsequium facilisque rogantibus esses,
Si tuus in quavis praetepuisset amor.
Non tu natus equo, non fortibus utilis armis;
Bellica non dextrae convenit hasta tuae.
Ista mares tractent; tu spes depone viriles.
Sunt tibi cum domina signa ferenda tua.
Hanc inple meritis, huius tibi gratia prosit;
Si careas illa, quis tuus usus erit?
Est etiam facies, sunt apti lusibus anni;
Indigna est pigro forma perire situ.
Fallere te potuit, quamvis habeare molestus;
Non caret effectu, quod voluere duo.
Aptius ut fuerit precibus temptasse, rogamus,
Dum bene ponendi munera tempus habes. 
Non ego mendosos ausim defendere mores
Falsaque pro vitiis arma movere meis.
Confiteor — siquid prodest delicta fateri;
In mea nunc demens crimina fassus eo.
Odi, nec possum, cupiens, non esse quod odi;
Heu, quam quae studeas ponere ferre grave est!
Nam desunt vires ad me mihi iusque regendum;
Auferor ut rapida concita puppis aqua.
Non est certa meos quae forma invitet amores — 
Centum sunt causae, cur ego semper amem.
Sive aliqua est oculos in humum deiecta modestos,
Uror, et insidiae sunt pudor ille meae;
Sive procax aliqua est, capior, quia rustica non est,
Spemque dat in molli mobilis esse toro.
Aspera si visa est rigidasque imitata Sabinas,
Velle, sed ex alto dissimulare puto.
Sive es docta, places raras dotata per artes;
Sive rudis, placita es simplicitate tua.
Est, quae Callimachi prae nostris rustica dicat
Carmina — cui placeo, protinus ipsa placet.
Est etiam, quae me vatem et mea carmina culpet — 
Culpantis cupiam sustinuisse femur.
Molliter incedit — motu capit; altera dura est — 
At poterit tacto mollior esse viro.
Haec quia dulce canit flectitque facillima vocem,
Oscula cantanti rapta dedisse velim; 
Haec querulas habili percurrit pollice chordas — 
Tam doctas quis non possit amare manus?
Illa placet gestu numerosaque bracchia ducit
Et tenerum molli torquet ab arte latus — 
Ut taceam de me, qui causa tangor ab omni,
Illic Hippolytum pone, Priapus erit!
Tu, quia tam longa es, veteres heroidas aequas
Et potes in toto multa iacere toro.
Haec habilis brevitate sua est. corrumpor utraque;
Conveniunt voto longa brevisque meo.
Non est culta — subit, quid cultae accedere possit;
Ornata est — dotes exhibet ipsa suas.
Candida me capiet, capiet me flava puella,
Est etiam in fusco grata colore Venus.
Seu pendent nivea pulli cervice capilli,
Leda fuit nigra conspicienda coma;
Seu flavent, placuit croceis Aurora capillis.
Omnibus historiis se meus aptat amor.
Me nova sollicitat, me tangit serior aetas;
Haec melior, specie corporis illa placet.
Denique quas tota quisquam probet urbe puellas,
Noster in has omnis ambitiosus amor.
Nullus amor tanti est — abeas, pharetrate Cupido! — 
Ut mihi sint totiens maxima vota mori. 
Vota mori mea sunt, cum te peccasse recordor,
O mihi perpetuum nata puella malum!
Non male deletae nudant tua facta tabellae,
Nec data furtive munera crimen habent.
O utinam arguerem sic, ut non vincere possem!
Me miserum! quare tam bona causa mea est?
Felix, qui quod amat defendere fortiter audet,
Cui sua 'non feci!' dicere amica potest.
Ferreus est nimiumque suo favet ille dolori,
Cui petitur victa palma cruenta rea.
Ipse miser vidi, cum me dormire putares,
Sobrius adposito crimina vestra mero.
Multa supercilio vidi vibrante loquentes;
Nutibus in vestris pars bona vocis erat.
Non oculi tacuere tui, conscriptaque vino
Mensa, nec in digitis littera nulla fuit.
Sermonem agnovi, quod non videatur, agentem
Verbaque pro certis iussa valere notis.
Iamque frequens ierat mensa conviva relicta;
Conpositi iuvenes unus et alter erant.
Inproba tum vero iungentes oscula vidi — 
Illa mihi lingua nexa fuisse liquet — 
Qualia non fratri tulerit germana severo,
Sed tulerit cupido mollis amica viro;
Qualia credibile est non Phoebo ferre Dianam,
Sed Venerem Marti saepe tulisse suo.
'Quid facis?' exclamo, 'quo nunc mea gaudia differs?
Iniciam dominas in mea iura manus! 
Haec tibi sunt mecum, mihi sunt communia tecum — 
In bona cur quisquam tertius ista venit?'
Haec ego, quaeque dolor linguae dictavit; at illi
Conscia purpureus venit in ora pudor,
Quale coloratum Tithoni coniuge caelum
Subrubet, aut sponso visa puella novo;
Quale rosae fulgent inter sua lilia mixtae,
Aut ubi cantatis Luna laborat equis,
Aut quod, ne longis flavescere possit ab annis,
Maeonis Assyrium femina tinxit ebur.
Hic erat aut alicui color ille simillimus horum,
Et numquam visu pulchrior illa fuit.
Spectabat terram — terram spectare decebat;
Maesta erat in vultu — maesta decenter erat.
Sicut erant, et erant culti, laniare capillos
Et fuit in teneras impetus ire genas — 
Ut faciem vidi, fortes cecidere lacerti;
Defensa est armis nostra puella suis.
Qui modo saevus eram, supplex ultroque rogavi,
Oscula ne nobis deteriora daret.
Risit et ex animo dedit optima — qualia possent
Excutere irato tela trisulca Iovi;
Torqueor infelix, ne tam bona senserit alter,
Et volo non ex hac illa fuisse nota.
Haec quoque, quam docui, multo meliora fuerunt,
Et quiddam visa est addidicisse novi.
Quod nimium placuere, malum est, quod tota labellis
Lingua tua est nostris, nostra recepta tuis.
Nec tamen hoc unum doleo — non oscula tantum
Iuncta queror, quamvis haec quoque iuncta queror;
Illa nisi in lecto nusquam potuere doceri.
Nescio quis pretium grande magister habet. 
Psittacus, Eois imitatrix ales ab Indis,
Occidit — exequias ite frequenter, aves!
Ite, piae volucres, et plangite pectora pinnis
Et rigido teneras ungue notate genas;
Horrida pro maestis lanietur pluma capillis,
Pro longa resonent carmina vestra tuba!
Quod scelus Ismarii quereris, Philomela, tyranni,
Expleta est annis ista querela suis;
Alitis in rarae miserum devertere funus — 
Magna, sed antiqua est causa doloris Itys.
Omnes, quae liquido libratis in aere cursus,
Tu tamen ante alios, turtur amice, dole!
Plena fuit vobis omni concordia vita,
Et stetit ad finem longa tenaxque fides.
Quod fuit Argolico iuvenis Phoceus Orestae,
Hoc tibi, dum licuit, psittace, turtur erat.
Quid tamen ista fides, quid rari forma coloris,
Quid vox mutandis ingeniosa sonis,
Quid iuvat, ut datus es, nostrae placuisse puellae? — 
Infelix, avium gloria, nempe iaces!
Tu poteras fragiles pinnis hebetare zmaragdos
Tincta gerens rubro Punica rostra croco.
Non fuit in terris vocum simulantior ales — 
Reddebas blaeso tam bene verba sono!
Raptus es invidia — non tu fera bella movebas;
Garrulus et placidae pacis amator eras. 
Ecce, coturnices inter sua proelia vivunt;
Forsitan et fiunt inde frequenter anus.
Plenus eras minimo, nec prae sermonis amore
In multos poteras ora vacare cibos.
Nux erat esca tibi, causaeque papavera somni,
Pellebatque sitim simplicis umor aquae.
Vivit edax vultur ducensque per aera gyros
Miluus et pluviae graculus auctor aquae;
Vivit et armiferae cornix invisa Minervae — 
Illa quidem saeclis vix moritura novem;
Occidit illa loquax humanae vocis imago,
Psittacus, extremo munus ab orbe datum!
Optima prima fere manibus rapiuntur avaris;
Inplentur numeris deteriora suis.
Tristia Phylacidae Thersites funera vidit,
Iamque cinis vivis fratribus Hector erat.
Quid referam timidae pro te pia vota puellae — 
Vota procelloso per mare rapta Noto?
Septima lux venit non exhibitura sequentem,
Et stabat vacuo iam tibi Parca colo.
Nec tamen ignavo stupuerunt verba palato;
Clamavit moriens lingua: 'Corinna, vale!'
Colle sub Elysio nigra nemus ilice frondet,
Udaque perpetuo gramine terra viret.
Siqua fides dubiis, volucrum locus ille piarum
Dicitur, obscenae quo prohibentur aves.
Illic innocui late pascuntur olores
Et vivax phoenix, unica semper avis;
Explicat ipsa suas ales Iunonia pinnas,
Oscula dat cupido blanda columba mari. 
Psittacus has inter nemorali sede receptus
Convertit volucres in sua verba pias.
Ossa tegit tumulus — tumulus pro corpore magnus — 
Quo lapis exiguus par sibi carmen habet:
Colligor ex ipso dominae placuisse sepulcro.
Ora fuere mihi plus ave docta loqui.
Ergo sufficiam reus in nova crimina semper?
Ut vincam, totiens dimicuisse piget.
Sive ego marmorei respexi summa theatri,
Eligis e multis, unde dolere velis;
Candida seu tacito vidit me femina vultu,
In vultu tacitas arguis esse notas.
Siquam laudavi, misero petis ungue capillos;
Si culpo, crimen dissimulare putas.
Sive bonus color est, in te quoque frigidus esse,
Seu malus, alterius dicor amore mori.
Atque ego peccati vellem mihi conscius essem!
Aequo animo poenam, qui meruere, ferunt;
Nunc temere insimulas credendoque omnia frustra
Ipsa vetas iram pondus habere tuam.
Adspice, ut auritus miserandae sortis asellus
Adsiduo domitus verbere lentus eat! 
Ecce novum crimen! sollers ornare Cypassis
Obicitur dominae contemerasse torum.
Di melius, quam me, si sit peccasse libido,
Sordida contemptae sortis amica iuvet!
Quis Veneris famulae conubia liber inire
Tergaque conplecti verbere secta velit?
Adde, quod ornandis illa est operata capillis
Et tibi perdocta est grata ministra manu — 
Scilicet ancillam, quae tam tibi fida, rogarem!
Quid, nisi ut indicio iuncta repulsa foret?
Per Venerem iuro puerique volatilis arcus,
Me non admissi criminis esse reum!
Ponendis in mille modos perfecta capillis,
Comere sed solas digna, Cypassi, deas,
Et mihi iucundo non rustica cognita furto,
Apta quidem dominae, sed magis apta mihi — 
Quis fuit inter nos sociati corporis index?
Sensit concubitus unde Corinna tuos?
Num tamen erubui? num, verbo lapsus in ullo,
Furtivae Veneris conscia signa dedi?
Quid, quod in ancilla siquis delinquere possit,
Illum ego contendi mente carere bona?
Thessalus ancillae facie Briseidos arsit;
Serva Mycenaeo Phoebas amata duci.
Nec sum ego Tantalide maior, nec maior Achille;
Quod decuit reges, cur mihi turpe putem? 
Ut tamen iratos in te defixit ocellos,
Vidi te totis erubuisse genis;
At quanto, si forte refers, praesentior ipse
Per Veneris feci numina magna fidem!
Tu, dea, tu iubeas animi periuria puri
Carpathium tepidos per mare ferre Notos!
Pro quibus officiis pretium mihi dulce repende
Concubitus hodie, fusca Cypassi, tuos!
Quid renuis fingisque novos, ingrata, timores?
Unum est e dominis emeruisse satis.
Quod si stulta negas, index anteacta fatebor,
Et veniam culpae proditor ipse meae,
Quoque loco tecum fuerim, quotiensque, Cypassi,
Narrabo dominae, quotque quibusque modis!
O numquam pro re satis indignande Cupido,
O in corde meo desidiose puer — 
Quid me, qui miles numquam tua signa reliqui,
Laedis, et in castris vulneror ipse meis?
Cur tua fax urit, figit tuus arcus amicos?
Gloria pugnantes vincere maior erat.
Quid? non Haemonius, quem cuspide perculit, heros
Confossum medica postmodo iuvit ope? 
Venator sequitur fugientia; capta relinquit
Semper et inventis ulteriora petit.
Nos tua sentimus, populus tibi deditus, arma;
Pigra reluctanti cessat in hoste manus.
Quid iuvat in nudis hamata retundere tela
Ossibus? ossa mihi nuda relinquit amor.
Tot sine amore viri, tot sunt sine amore puellae! — 
Hinc tibi cum magna laude triumphus eat.
Roma, nisi inmensum vires promosset in orbem,
Stramineis esset nunc quoque tecta casis.
Fessus in acceptos miles deducitur agros;
Mittitur in saltus carcere liber equus;
Longaque subductam celant navalia pinum,
Tutaque deposito poscitur ense rudis.
Me quoque, qui totiens merui sub amore puellae,
Defunctum placide vivere tempus erat.
'Vive' deus 'posito' siquis mihi dicat 'amore!'
Deprecer — usque adeo dulce puella malum est.
Cum bene pertaesum est, animoque relanguit ardor,
Nescio quo miserae turbine mentis agor.
Ut rapit in praeceps dominum spumantia frustra
Frena retentantem durior oris equus;
Ut subitus, prope iam prensa tellure, carinam
Tangentem portus ventus in alta rapit — 
Sic me saepe refert incerta Cupidinis aura,
Notaque purpureus tela resumit Amor. 
Fige, puer! positis nudus tibi praebeor armis;
Hic tibi sunt vires, hac tua dextra facit;
Huc tamquam iussae veniunt iam sponte sagittae — 
Vix illis prae me nota pharetra sua est!
Infelix, tota quicumque quiescere nocte
Sustinet et somnos praemia magna vocat!
Stulte, quid est somnus, gelidae nisi mortis imago!
Longa quiescendi tempora fata dabunt.
Me modo decipiant voces fallacis amicae;
Sperando certe gaudia magna feram.
Et modo blanditias dicat, modo iurgia nectat;
Saepe fruar domina, saepe repulsus eam.
Quod dubius Mars est, per te, privigne Cupido, est;
Et movet exemplo vitricus arma tuo.
Tu levis es multoque tuis ventosior alis,
Gaudiaque ambigua dasque negasque fide.
Si tamen exaudis, pulchra cum matre, Cupido,
Indeserta meo pectore regna gere!
Accedant regno, nimium vaga turba, puellae!
Ambobus populis sic venerandus eris.
Tu mihi, tu certe, memini, Graecine, negabas
Uno posse aliquem tempore amare duas.
Per te ego decipior, per te deprensus inermis — 
Ecce, duas uno tempore turpis amo! 
Utraque formosa est, operosae cultibus ambae;
Artibus in dubio est haec sit an illa prior.
Pulchrior hac illa est, haec est quoque pulchrior illa;
Et magis haec nobis, et magis illa placet!
Erro, velut ventis discordibus acta phaselos,
Dividuumque tenent alter et alter amor.
Quid geminas, Erycina, meos sine fine dolores?
Non erat in curas una puella satis?
Quid folia arboribus, quid pleno sidera caelo,
In freta collectas alta quid addis aquas?
Sed tamen hoc melius, quam si sine amore iacerem — 
Hostibus eveniat vita severa meis!
Hostibus eveniat viduo dormire cubili
Et medio laxe ponere membra toro!
At mihi saevus amor somnos abrumpat inertes,
Simque mei lecti non ego solus onus!
Me mea disperdat nullo prohibente puella — 
Si satis una potest, si minus una, duae!
Sufficiam — graciles, non sunt sine viribus artus;
Pondere, non nervis corpora nostra carent;
Et lateri dabit in vires alimenta voluptas.
Decepta est opera nulla puella mea;
Saepe ego lascive consumpsi tempora noctis,
Utilis et forti corpore mane fui.
Felix, quem Veneris certamina mutua perdunt!
Di faciant, leti causa sit ista mei!
Induat adversis contraria pectora telis
Miles et aeternum sanguine nomen emat.
Quaerat avarus opes et, quae lassarit arando,
Aequora periuro naufragus ore bibat. 
At mihi contingat Veneris languescere motu,
Cum moriar, medium solvar et inter opus;
Atque aliquis nostro lacrimans in funere dicat:
'Conveniens vitae mors fuit ista tuae!'
Prima malas docuit mirantibus aequoris undis
Peliaco pinus vertice caesa vias,
Quae concurrentis inter temeraria cautes
Conspicuam fulvo vellere vexit ovem.
O utinam, nequis remo freta longa moveret,
Argo funestas pressa bibisset aquas!
Ecce, fugit notumque torum sociosque Penates
Fallacisque vias ire Corinna parat.
Quam tibi, me miserum, Zephyros Eurosque timebo
Et gelidum Borean egelidumque Notum!
Non illic urbes, non tu mirabere silvas;
Una est iniusti caerula forma maris.
Nec medius tenuis conchas pictosque lapillos
Pontus habet; bibuli litoris illa mora est.
Litora marmoreis pedibus signate, puellae;
Hactenus est tutum — cetera caeca via est.
Et vobis alii ventorum proelia narrent;
Quas Scylla infestet, quasve Charybdis aquas;
Et quibus emineant violenta Ceraunia saxis;
Quo lateant Syrtes magna minorque sinu.
Haec alii referant ad vos; quod quisque loquetur,
Credite! credenti nulla procella nocet. 
Sero respicitur tellus, ubi fune soluto
Currit in inmensum panda carina salum;
Navita sollicitus cum ventos horret iniquos
Et prope tam letum, quam prope cernit aquam.
Quod si concussas Triton exasperet undas,
Quam tibi sit toto nullus in ore color!
Tum generosa voces fecundae sidera Ledae
Et 'felix,' dicas 'quem sua terra tenet!'
Tutius est fovisse torum, legisse libellos,
Threiciam digitis increpuisse lyram.
At, si vana ferunt volucres mea dicta procellae,
Aequa tamen puppi sit Galatea tuae!
Vestrum crimen erit talis iactura puellae,
Nereidesque deae Nereidumque pater.
Vade memor nostri vento reditura secundo;
Inpleat illa tuos fortior aura sinus!
Tum mare in haec magnus proclinet litora Nereus;
Huc venti spirent, huc agat aestus aquas!
Ipsa roges, Zephyri veniant in lintea pleni,
Ipsa tua moveas turgida vela manu!
Primus ego adspiciam notam de litore puppim,
Et dicam: 'nostros advehit illa deos!'
Excipiamque umeris et multa sine ordine carpam
Oscula. pro reditu victima vota cadet;
Inque tori formam molles sternentur harenae,
Et cumulus mensae quilibet esse potest.
Illic adposito narrabis multa Lyaeo — 
Paene sit ut mediis obruta navis aquis; 
Dumque ad me properas, neque iniquae tempora noctis
Nec te praecipites extimuisse Notos.
Omnia pro veris credam, sint ficta licebit — 
Cur ego non votis blandiar ipse meis?
Haec mihi quamprimum caelo nitidissimus alto
Lucifer admisso tempora portet equo!
Ite triumphales circum mea tempora laurus!
Vicimus: in nostro est, ecce, Corinna sinu,
Quam vir, quam custos, quam ianua firma, tot hostes,
Servabant, nequa posset ab arte capi!
Haec est praecipuo victoria digna triumpho,
In qua, quaecumque est, sanguine praeda caret.
Non humiles muri, non parvis oppida fossis
Cincta, sed est ductu capta puella meo!
Pergama cum caderent bello superata bilustri,
Ex tot in Atridis pars quota laudis erat?
At mea seposita est et ab omni milite dissors
Gloria, nec titulum muneris alter habet.
Me duce ad hanc voti finem, me milite veni;
Ipse eques, ipse pedes, signifer ipse fui.
Nec casum fortuna meis inmiscuit actis — 
Huc ades, o cura parte Triumphe mea!
Nec belli est nova causa mei. nisi rapta fuisset
Tyndaris, Europae pax Asiaeque foret. 
Femina silvestris Lapithas populumque biformem
Turpiter adposito vertit in arma mero;
Femina Troianos iterum nova bella movere
Inpulit in regno, iuste Latine, tuo;
Femina Romanis etiamnunc urbe recenti
Inmisit soceros armaque saeva dedit.
Vidi ego pro nivea pugnantes coniuge tauros;
Spectatrix animos ipsa iuvenca dabat.
Me quoque, qui multos, sed me sine caede, Cupido
Iussit militiae signa movere suae.
Dum labefactat onus gravidi temeraria ventris,
In dubio vitae lassa Corinna iacet.
Illa quidem clam me tantum molita pericli
Ira digna mea; sed cadit ira metu.
Sed tamen aut ex me conceperat — aut ego credo;
Est mihi pro facto saepe, quod esse potest.
Isi, Paraetonium genialiaque arva Canopi
Quae colis et Memphin palmiferamque Pharon,
Quaque celer Nilus lato delapsus in alveo
Per septem portus in maris exit aquas,
Per tua sistra precor, per Anubidis ora verendi — 
Sic tua sacra pius semper Osiris amet,
Pigraque labatur circa donaria serpens,
Et comes in pompa corniger Apis eat! 
Huc adhibe vultus, et in una parce duobus!
Nam vitam dominae tu dabis, illa mihi.
Saepe tibi sedit certis operata diebus,
Qua cingit laurus Gallica turma tuas.
Tuque laborantes utero miserata puellas,
Quarum tarda latens corpora tendit onus,
Lenis ades precibusque meis fave, Ilithyia!
Digna est, quam iubeas muneris esse tui.
Ipse ego tura dabo fumosis candidus aris,
Ipse feram ante tuos munera vota pedes.
Adiciam titulum: 'servata Naso Corinna!'
Tu modo fac titulo muneribusque locum.
Si tamen in tanto fas est monuisse timore,
Hac tibi sit pugna dimicuisse satis!
Quid iuvat inmunes belli cessare puellas,
Nec fera peltatas agmina velle sequi,
Si sine Marte suis patiuntur vulnera telis,
Et caecas armant in sua fata manus?
Quae prima instituit teneros convellere fetus,
Militia fuerat digna perire sua.
Scilicet, ut careat rugarum crimine venter,
Sternetur pugnae tristis harena tuae? 
Si mos antiquis placuisset matribus idem,
Gens hominum vitio deperitura fuit,
Quique iterum iaceret generis primordia nostri
In vacuo lapides orbe, parandus erat.
Quis Priami fregisset opes, si numen aquarum
Iusta recusasset pondera ferre Thetis?
Ilia si tumido geminos in ventre necasset,
Casurus dominae conditor Urbis erat;
Si Venus Aenean gravida temerasset in alvo,
Caesaribus tellus orba futura fuit.
Tu quoque, cum posses nasci formosa, perisses,
Temptasset, quod tu, si tua mater opus;
Ipse ego, cum fuerim melius periturus amando,
Vidissem nullos matre negante dies.
Quid plenam fraudas vitem crescentibus uvis,
Pomaque crudeli vellis acerba manu?
Sponte fluant matura sua — sine crescere nata;
Est pretium parvae non leve vita morae.
Vestra quid effoditis subiectis viscera telis,
Et nondum natis dira venena datis?
Colchida respersam puerorum sanguine culpant
Aque sua caesum matre queruntur Ityn;
Utraque saeva parens, sed tristibus utraque causis
Iactura socii sanguinis ulta virum.
Dicite, quis Tereus, quis vos inritet Iason
Figere sollicita corpora vestra manu?
Hoc neque in Armeniis tigres fecere latebris,
Perdere nec fetus ausa leaena suos. 
At tenerae faciunt, sed non inpune, puellae;
Saepe, suos utero quae necat, ipsa perit.
Ipsa perit, ferturque rogo resoluta capillos,
Et clamant 'merito!' qui modo cumque vident.
Ista sed aetherias vanescant dicta per auras,
Et sint ominibus pondera nulla meis!
Di faciles, peccasse semel concedite tuto,
Et satis est; poenam culpa secunda ferat!
Anule, formosae digitum vincture puellae,
In quo censendum nil nisi dantis amor,
Munus eas gratum! te laeta mente receptum
Protinus articulis induat illa suis;
Tam bene convenias, quam mecum convenit illi,
Et digitum iusto commodus orbe teras!
Felix, a domina tractaberis, anule, nostra;
Invideo donis iam miser ipse meis.
O utinam fieri subito mea munera possem
Artibus Aeaeae Carpathiive senis!
Tunc ego, cum cupiam dominae tetigisse papillas
Et laevam tunicis inseruisse manum,
Elabar digito quamvis angustus et haerens,
Inque sinum mira laxus ab arte cadam.
Idem ego, ut arcanas possim signare tabellas,
Neve tenax ceram siccaque gemma trahat, 
Umida formosae tangam prius ora puellae — 
Tantum ne signem scripta dolenda mihi.
Sit labor, ut condar loculis:  exire negabo,
Adstringens digitos orbe minore tuos.
Non ego dedecori tibi sum, mea vita, futurus,
Quodve tener digitus ferre recuset, onus.
Me gere, cum calidis perfundes imbribus artus,
Damnaque sub gemmam fer pereuntis aquae — 
Sed, puto, te nuda mea membra libidine surgent,
Et peragam partes anulus ille viri.
Inrita quid voveo? parvum proficiscere munus;
Illa datam tecum sentiat esse fidem!
Pars me Sulmo tenet Paeligni tertia ruris — 
Parva, sed inriguis ora salubris aquis.
Sol licet admoto tellurem sidere findat,
Et micet Icarii stella proterva canis,
Arva pererrantur Paeligna liquentibus undis,
Et viret in tenero fertilis herba solo.
Terra ferax Cereris multoque feracior uvis;
Dat quoque baciferam Pallada rarus ager;
Perque resurgentes rivis labentibus herbas
Gramineus madidam caespes obumbrat humum.
At meus ignis abest. verbo peccavimus uno! — 
Quae movet ardores est procul; ardor adest. 
Non ego, si medius Polluce et Castore ponar,
In caeli sine te parte fuisse velim.
Solliciti iaceant terraque premantur iniqua,
In longas orbem qui secuere vias! — 
Aut iuvenum comites iussissent ire puellas,
Si fuit in longas terra secanda vias!
Tum mihi, si premerem ventosas horridus Alpes,
Dummodo cum domina, molle fuisset iter.
Cum domina Libycas ausim perrumpere Syrtes
Et dare non aequis vela ferenda Notis.
Non quae virgineo portenta sub inguine latrant,
Nec timeam vestros, curva Malea, sinus;
Non quae submersis ratibus saturata Charybdis
Fundit et effusas ore receptat aquas.
Quod si Neptuni ventosa potentia vincat,
Et subventuros auferat unda deos,
Tu nostris niveos umeris inpone lacertos;
Corpore nos facili dulce feremus onus.
Saepe petens Hero iuvenis transnaverat undas;
Tum quoque transnasset, sed via caeca fuit.
At sine te, quamvis operosi vitibus agri
Me teneant, quamvis amnibus arva natent,
Et vocet in rivos currentem rusticus undam,
Frigidaque arboreas mulceat aura comas,
Non ego Paelignos videor celebrare salubres,
Non ego natalem, rura paterna, locum — 
Sed Scythiam Cilicasque feros viridesque Britannos,
Quaeque Prometheo saxa cruore rubent. 
Ulmus amat vitem, vitis non deserit ulmum;
Separor a domina cur ego saepe mea?
At mihi te comitem iuraras usque futuram — 
Per me perque oculos, sidera nostra, tuos!
Verba puellarum, foliis leviora caducis,
Inrita, qua visum est, ventus et unda ferunt.
Siqua mei tamen est in te pia cura relicti,
Incipe pollicitis addere facta tuis,
Parvaque quamprimum rapientibus esseda mannis
Ipsa per admissas concute lora iubas!
At vos, qua veniet, tumidi, subsidite, montes,
Et faciles curvis vallibus este, viae!
Siquis erit, qui turpe putet servire puellae,
Illo convincar iudice turpis ego!
Sim licet infamis, dum me moderatius urat,
Quae Paphon et fluctu pulsa Cythera tenet.
Atque utinam dominae miti quoque praeda fuissem
Formosae quoniam praeda futurus eram!
Dat facies animos. facie violenta Corinna est — 
Me miserum! cur est tam bene nota sibi?
Scilicet a speculi sumuntur imagine fastus,
Nec nisi conpositam se prius illa videt!
Non, tibi si facies animum dat et omina regni — 
O facies oculos nata tenere meos! — 
Collatum idcirco tibi me contemnere debes;
Aptari magnis inferiora licet. 
Traditur et nymphe mortalis amore Calypso
Capta recusantem detinuisse virum.
Creditur aequoream Pthio Nereida regi,
Egeriam iusto concubuisse Numae,
Vulcano Venerem, quamvis incude relicta
Turpiter obliquo claudicet ille pede.
Carminis hoc ipsum genus inpar; sed tamen apte
Iungitur herous cum breviore modo.
Tu quoque me, mea lux, in quaslibet accipe leges;
Te deceat medio iura dedisse foro.
Non tibi crimen ero, nec quo laetere remoto;
Non erit hic nobis infitiandus amor.
Sunt mihi pro magno felicia carmina censu,
Et multae per me nomen habere volunt;
Novi aliquam, quae se circumferat esse Corinnam.
Ut fiat, quid non illa dedisse velit?
Sed neque diversi ripa labuntur eadem
Frigidus Eurotas populiferque Padus,
Nec nisi tu nostris cantabitur ulla libellis;
Ingenio causas tu dabis una meo.
Carmen ad iratum dum tu perducis Achillen
Primaque iuratis induis arma viris,
Nos, Macer, ignava Veneris cessamus in umbra,
Et tener ausuros grandia frangit Amor.
Saepe meae 'tandem' dixi 'discede' puellae — 
In gremio sedit protinus illa meo.
Saepe 'pudet!' dixi — lacrimis vix illa retentis
'Me miseram! iam te' dixit 'amare pudet?' 
Inplicuitque suos circum mea colla lacertos
Et, quae me perdunt, oscula mille dedit.
Vincor, et ingenium sumptis revocatur ab armis,
Resque domi gestas et mea bella cano.
Sceptra tamen sumpsi, curaque tragoedia nostra
Crevit, et huic operi quamlibet aptus eram.
Risit Amor pallamque meam pictosque cothurnos
Sceptraque privata tam cito sumpta manu.
Hinc quoque me dominae numen deduxit iniquae,
Deque cothurnato vate triumphat Amor.
Quod licet, aut artes teneri profitemur Amoris — 
Ei mihi, praeceptis urgeor ipse meis! — 
Aut, quod Penelopes verbis reddatur Ulixi,
Scribimus et lacrimas, Phylli relicta, tuas,
Quod Paris et Macareus et quod male gratus Iason
Hippolytique parens Hippolytusque legant,
Quodque tenens strictum Dido miserabilis ensem
Dicat et Aoniae Lesbis amata lyrae.
Quam cito de toto rediit meus orbe Sabinus
Scriptaque diversis rettulit ille locis!
Candida Penelope signum cognovit Ulixis;
Legit ab Hippolyto scripta noverca suo.
Iam pius Aeneas miserae rescripsit Elissae,
Quodque legat Phyllis, si modo vivit, adest.
Tristis ad Hypsipylen ab Iasone littera venit;
Det votam Phoebo Lesbis amata lyram. 
Nec tibi, qua tutum vati, Macer, arma canenti
Aureus in medio Marte tacetur Amor.
Et Paris est illic et adultera, nobile crimen,
Et comes extincto Laodamia viro.
Si bene te novi, non bella libentius istis
Dicis, et a vestris in mea castra venis.
Si tibi non opus est servata, stulte, puella,
At mihi fac serves, quo magis ipse velim!
Quod licet, ingratum est; quod non licet acrius urit.
Ferreus est, siquis, quod sinit alter, amat
Speremus pariter, pariter metuamus amantes,
Et faciat voto rara repulsa locum.
Quo mihi fortunam, quae numquam fallere curet?
Nil ego, quod nullo tempore laedat, amo!
Viderat hoc in me vitium versuta Corinna,
Quaque capi possem, callida norat opem.
A, quotiens sani capitis mentita dolores
Cunctantem tardo iussit abire pede!
A, quotiens finxit culpam, quantumque licebat
Insonti, speciem praebuit esse nocens!
Sic ubi vexarat tepidosque refoverat ignis,
Rursus erat votis comis et apta meis.
Quas mihi blanditias, quam dulcia verba parabat
Oscula, di magni, qualia quotque dabat! 
Tu quoque, quae nostros rapuisti nuper ocellos,
Saepe time simulans, saepe rogata nega;
Et sine me ante tuos proiectum in limine postis
Longa pruinosa frigora nocte pati.
Sic mihi durat amor longosque adolescit in annos;
Hoc iuvat; haec animi sunt alimenta mei.
Pinguis amor nimiumque patens in taedia nobis
Vertitur et, stomacho dulcis ut esca, nocet.
Si numquam Danaen habuisset aenea turris,
Non esset Danae de Iove facta parens;
Dum servat Iuno mutatam cornibus Io,
Facta est, quam fuerat, gratior illa Iovi.
Quod licet et facile est quisquis cupit, arbore frondis
Carpat et e magno flumine potet aquam.
Siqua volet regnare diu, deludat amantem.
Ei mihi, ne monitis torquear ipse meis!
Quidlibet eveniat, nocet indulgentia nobis — 
Quod sequitur, fugio; quod fugit, ipse sequor.
At tu, formosae nimium secure puellae,
Incipe iam prima claudere nocte forem.
Incipe, quis totiens furtim tua limina pulset,
Quaerere, quid latrent nocte silente canes,
Quas ferat et referat sollers ancilla tabellas,
Cur totiens vacuo secubet ipsa toro.
Mordeat ista tuas aliquando cura medullas,
Daque locum nostris materiamque dolis.
Ille potest vacuo furari litore harenas,
Uxorem stulti siquis amare potest.
Iamque ego praemoneo: nisi tu servare puellam
Incipis, incipiet desinere esse mea! 
Multa diuque tuli; speravi saepe futurum,
Cum bene servasses, ut bene verba darem.
Lentus es et pateris nulli patienda marito;
At mihi concessi finis amoris erit!
Scilicet infelix numquam prohibebor adire?
Nox mihi sub nullo vindice semper erit?
Nil metuam? per nulla traham suspiria somnos?
Nil facies, cur te iure perisse velim?
Quid mihi cum facili, quid cum lenone marito?
Corrumpit vitio gaudia nostra suo.
Quin alium, quem tanta iuvat patientia, quaeris?
Me tibi rivalem si iuvat esse, veta! 
Liber tertius
Stat vetus et multos incaedua silva per annos;
Credibile est illi numen inesse loco.
Fons sacer in medio speluncaque pumice pendens,
Et latere ex omni dulce queruntur aves.
Hic ego dum spatior tectus nemoralibus umbris — 
Quod mea, quaerebam, Musa moveret opus — 
Venit odoratos Elegia nexa capillos,
Et, puto, pes illi longior alter erat.
Forma decens, vestis tenuissima, vultus amantis,
Et pedibus vitium causa decoris erat.
Venit et ingenti violenta Tragoedia passu:
Fronte comae torva, palla iacebat humi;
Laeva manus sceptrum late regale movebat,
Lydius alta pedum vincla cothurnus erat.
Et prior 'ecquis erit,' dixit, 'tibi finis amandi,
O argumenti lente poeta tui?
Nequitiam vinosa tuam convivia narrant,
Narrant in multas conpita secta vias.
Saepe aliquis digito vatem designat euntem,
Atque ait ""hic, hic est, quem ferus urit Amor!""
Fabula, nec sentis, tota iactaris in urbe,
Dum tua praeterito facta pudore refers. 
Tempus erat, thyrso pulsum graviore moveri;
Cessatum satis est — incipe maius opus!
Materia premis ingenium. cane facta virorum.
""haec animo,"" dices, ""area facta meo est!""
Quod tenerae cantent, lusit tua Musa, puellae,
Primaque per numeros acta iuventa suos.
Nunc habeam per te Romana Tragoedia nomen!
Inplebit leges spiritus iste meas.'
Hactenus, et movit pictis innixa cothurnis
Densum caesarie terque quaterque caput.
Altera, si memini, limis subrisit ocellis — 
Fallor, an in dextra myrtea virga fuit?
'Quid gravibus verbis, animosa Tragoedia,' dixit,
'Me premis? an numquam non gravis esse potes?
Inparibus tamen es numeris dignata moveri;
In me pugnasti versibus usa meis.
Non ego contulerim sublimia carmina nostris;
Obruit exiguas regia vestra fores.
Sum levis, et mecum levis est, mea cura, Cupido;
Non sum materia fortior ipsa mea.
Rustica sit sine me lascivi mater Amoris;
Huic ego proveni lena comesque deae.
Quam tu non poteris duro reserare cothurno,
Haec est blanditiis ianua laxa meis;
Et tamen emerui plus quam tu posse, ferendo
Multa supercilio non patienda tuo.
Per me decepto didicit custode Corinna
Liminis adstricti sollicitare fidem,
Delabique toro tunica velata soluta
Atque inpercussos nocte movere pedes. 
A quotiens foribus duris infixa pependi,
Non verita a populo praetereunte legi!
Quin ego me memini, dum custos saevus abiret,
Ancillae miseram delituisse sinu.
Quid, cum me munus natali mittis, at illa
Rumpit et adposita barbara mersat aqua?
Prima tuae movi felicia semina mentis;
Munus habes, quod te iam petit ista, meum.'
Desierat. coepi: 'per vos utramque rogamus,
In vacuas aures verba timentis eant.
Altera me sceptro decoras altoque cothurno;
Iam nunc contacto magnus in ore sonus.
Altera das nostro victurum nomen amori — 
Ergo ades et longis versibus adde brevis!
Exiguum vati concede, Tragoedia, tempus!
Tu labor aeternus; quod petit illa, breve est.'
Mota dedit veniam — teneri properentur Amores,
Dum vacat; a tergo grandius urguet opus!
'Non ego nobilium sedeo studiosus equorum;
Cui tamen ipsa faves, vincat ut ille, precor.
Ut loquerer tecum veni, tecumque sederem,
Ne tibi non notus, quem facis, esset amor.
Tu cursus spectas, ego te; spectemus uterque
Quod iuvat, atque oculos pascat uterque suos.
O, cuicumque faves, felix agitator equorum!
Ergo illi curae contigit esse tuae? 
Hoc mihi contingat, sacro de carcere missis
Insistam forti mente vehendus equis,
Et modo lora dabo, modo verbere terga notabo,
Nunc stringam metas interiore rota.
Si mihi currenti fueris conspecta, morabor,
Deque meis manibus lora remissa fluent.
At quam paene Pelops Pisaea concidit hasta,
Dum spectat vultus, Hippodamia, tuos!
Nempe favore suae vicit tamen ille puellae.
Vincamus dominae quisque favore suae!
Quid frustra refugis? cogit nos linea iungi.
Haec in lege loci commoda circus habet — 
Tu tamen a dextra, quicumque es, parce puellae;
Contactu lateris laeditur ista tui.
Tu quoque, qui spectas post nos, tua contrahe crura,
Si pudor est, rigido nec preme terga genu!
Sed nimium demissa iacent tibi pallia terra.
Collige — vel digitis en ego tollo meis!
Invida vestis eras, quae tam bona crura tegebas;
Quoque magis spectes — invida vestis eras!
Talia Milanion Atalantes crura fugacis
Optavit manibus sustinuisse suis.
Talia pinguntur succinctae crura Dianae
Cum sequitur fortes, fortior ipsa, feras.
His ego non visis arsi; quid fiet ab ipsis?
In flammam flammas, in mare fundis aquas.
Suspicor ex istis et cetera posse placere,
Quae bene sub tenui condita veste latent. 
Vis tamen interea faciles arcessere ventos?
Quos faciet nostra mota tabella manu.
An magis hic meus est animi, non aeris aestus,
Captaque femineus pectora torret amor?
Dum loquor, alba levi sparsa est tibi pulvere vestis.
Sordide de niveo corpore pulvis abi!
Sed iam pompa venit — linguis animisque favete!
Tempus adest plausus — aurea pompa venit.
Prima loco fertur passis Victoria pinnis — 
Huc ades et meus hic fac, dea, vincat amor!
Plaudite Neptuno, nimium qui creditis undis!
Nil mihi cum pelago; me mea terra capit.
Plaude tuo Marti, miles! nos odimus arma;
Pax iuvat et media pace repertus amor.
Auguribus Phoebus, Phoebe venantibus adsit!
Artifices in te verte, Minerva, manus!
Ruricolae, Cereri teneroque adsurgite Baccho!
Pollucem pugiles, Castora placet eques!
Nos tibi, blanda Venus, puerisque potentibus arcu
Plaudimus; inceptis adnue, diva, meis
Daque novae mentem dominae! patiatur amari!
Adnuit et motu signa secunda dedit.
Quod dea promisit, promittas ipsa, rogamus;
Pace loquar Veneris, tu dea maior eris.
Per tibi tot iuro testes pompamque deorum,
Te dominam nobis tempus in omne peti! 
Sed pendent tibi crura. potes, si forte iuvabit,
Cancellis primos inseruisse pedes.
Maxima iam vacuo praetor spectacula circo
Quadriiugos aequo carcere misit equos.
Cui studeas, video. vincet, cuicumque favebis.
Quid cupias, ipsi scire videntur equi.
Me miserum, metam spatioso circuit orbe!
Quid facis? admoto proxumus axe subit.
Quid facis, infelix? perdis bona vota puellae.
Tende, precor, valida lora sinistra manu!
Favimus ignavo — sed enim revocate, Quirites,
Et date iactatis undique signa togis!
En, revocant! — ac ne turbet toga mota capillos,
In nostros abdas te licet usque sinus.
Iamque patent iterum reserato carcere postes;
Evolat admissis discolor agmen equis.
Nunc saltem supera spatioque insurge patenti!
Sint mea, sint dominae fac rata vota meae!
Sunt dominae rata vota meae, mea vota supersunt.
Ille tenet palmam; palma petenda mea est.'
Risit, et argutis quiddam promisit ocellis.
'Hoc satis est, alio cetera redde loco!' 
Esse deos, i, crede — fidem iurata fefellit,
Et facies illi, quae fuit ante, manet!
Quam longos habuit nondum periura capillos,
Tam longos, postquam numina laesit, habet.
Candida candorem roseo suffusa rubore
Ante fuit — niveo lucet in ore rubor.
Pes erat exiguus — pedis est artissima forma.
Longa decensque fuit — longa decensque manet.
Argutos habuit — radiant ut sidus ocelli,
Per quos mentita est perfida saepe mihi.
Scilicet aeterni falsum iurare puellis
Di quoque concedunt, formaque numen habet.
Perque suos illam nuper iurasse recordor
Perque meos oculos: en doluere mei!
Dicite, di, si vos inpune fefellerat illa,
Alterius meriti cur ego damna tuli?
An non invidiae vobis Cepheia virgo est,
Pro male formosa iussa parente mori?
Non satis est, quod vos habui sine pondere testis,
Et mecum lusos ridet inulta deos?
Ut sua per nostram redimat periuria poenam,
Victima deceptus decipientis ero?
Aut sine re nomen deus est frustraque timetur
Et stulta populos credulitate movet;
Aut, siquis deus est, teneras amat ille puellas
Et nimium solas omnia posse iubet. 
Nobis fatifero Mavors accingitur ense;
Nos petit invicta Palladis hasta manu.
Nobis flexibiles curvantur Apollinis arcus;
In nos alta Iovis dextera fulmen habet.
Formosas superi metuunt offendere laesi
Atque ultro, quae se non timuere, timent.
Et quisquam pia tura focis inponere curat?
Certe plus animi debet inesse viris!
Iuppiter igne suo lucos iaculatur et arces
Missaque periuras tela ferire vetat.
Tot meruere peti — Semele miserabilis arsit!
Officio est illi poena reperta suo;
At si venturo se subduxisset amanti,
Non pater in Baccho matris haberet opus.
Quid queror et toto facio convicia caelo?
Di quoque habent oculos, di quoque pectus habent!
Si deus ipse forem, numen sine fraude liceret
Femina mendaci falleret ore meum;
Ipse ego iurarem verum iurare puellas
Et non de tetricis dicerer esse deus.
Tu tamen illorum moderatius utere dono — 
Aut oculis certe parce, puella, meis!
Dure vir, inposito tenerae custode puellae
Nil agis; ingenio est quaeque tuenda suo. 
Siqua metu dempto casta est, ea denique casta est;
Quae, quia non liceat, non facit, illa facit!
Ut iam servaris bene corpus, adultera mens est;
Nec custodiri, ne velit, ulla potest.
Nec corpus servare potes, licet omnia claudas;
Omnibus exclusis intus adulter erit.
Cui peccare licet, peccat minus; ipsa potestas
Semina nequitiae languidiora facit.
Desine, crede mihi, vitia inritare vetando;
Obsequio vinces aptius illa tuo.
Vidi ego nuper equum contra sua vincla tenacem
Ore reluctanti fulminis ire modo;
Constitit ut primum concessas sensit habenas
Frenaque in effusa laxa iacere iuba!
Nitimur in vetitum semper cupimusque negata;
Sic interdictis imminet aeger aquis.
Centum fronte oculos, centum cervice gerebat
Argus — et hos unus saepe fefellit Amor;
In thalamum Danae ferro saxoque perennem
Quae fuerat virgo tradita, mater erat;
Penelope mansit, quamvis custode carebat,
Inter tot iuvenes intemerata procos.
Quidquid servatur cupimus magis, ipsaque furem
Cura vocat; pauci, quod sinit alter, amant.
Nec facie placet illa sua, sed amore mariti;
Nescio quid, quod te ceperit, esse putant.
Non proba fit, quam vir servat, sed adultera cara;
Ipse timor pretium corpore maius habet.
Indignere licet, iuvat inconcessa voluptas;
Sola placet, 'timeo!' dicere siqua potest. 
Nec tamen ingenuam ius est servare puellam — 
Hic metus externae corpora gentis agat!
Scilicet ut possit custos 'ego' dicere 'feci,'
In laudem servi casta sit illa tui?
Rusticus est nimium, quem laedit adultera coniunx,
Et notos mores non satis urbis habet
In qua Martigenae non sunt sine crimine nati
Romulus Iliades Iliadesque Remus.
Quo tibi formosam, si non nisi casta placebat?
Non possunt ullis ista coire modis.
Si sapis, indulge dominae vultusque severos
Exue, nec rigidi iura tuere viri,
Et cole quos dederit — multos dabit — uxor amicos.
Gratia sic minimo magna labore venit;
Sic poteris iuvenum convivia semper inire
Et, quae non dederis, multa videre domi.
'Nox erat, et somnus lassos submisit ocellos;
Terruerunt animum talia visa meum:
Colle sub aprico creberrimus ilice lucus
Stabat, et in ramis multa latebat avis.
Area gramineo suberat viridissima prato,
Umida de guttis lene sonantis aquae.
Ipse sub arboreis vitabam frondibus aestum — 
Fronde sub arborea sed tamen aestus erat —  
Ecce! petens variis inmixtas floribus herbas
Constitit ante oculos candida vacca meos,
Candidior nivibus, tunc cum cecidere recentes,
In liquidas nondum quas mora vertit aquas;
Candidior, quod adhuc spumis stridentibus albet
Et modo siccatam, lacte, reliquit ovem.
Taurus erat comes huic, feliciter ille maritus,
Cumque sua teneram coniuge pressit humum.
Dum iacet et lente revocatas ruminat herbas
Atque iterum pasto pascitur ante cibo,
Visus erat, somno vires adimente ferendi,
Cornigerum terra deposuisse caput.
Huc levibus cornix pinnis delapsa per auras
Venit et in viridi garrula sedit humo,
Terque bovis niveae petulanti pectora rostro
Fodit et albentis abstulit ore iubas.
Illa locum taurumque diu cunctata relinquit — 
Sed niger in vaccae pectore livor erat;
Utque procul vidit carpentes pabula tauros — 
Carpebant tauri pabula laeta procul — 
Illuc se rapuit gregibusque inmiscuit illis
Et petiit herbae fertilioris humum.
Dic age, nocturnae, quicumque es, imaginis augur,
Siquid habent veri, visa quid ista ferant.'
Sic ego; nocturnae sic dixit imaginis augur,
Expendens animo singula dicta suo:
'Quem tu mobilibus foliis vitare volebas,
Sed male vitabas, aestus amoris erat. 
Vacca puella tua est — aptus color ille puellae;
Tu vir et in vacca conpare taurus eras.
Pectora quod rostro cornix fodiebat acuto,
Ingenium dominae lena movebat anus.
Quod cunctata diu taurum sua vacca reliquit,
Frigidus in viduo destituere toro.
Livor et adverso maculae sub pectore nigrae
Pectus adulterii labe carere negant.'
Dixerat interpres. gelido mihi sanguis ab ore
Fugit, et ante oculos nox stetit alta meos.
Amnis harundinibus limosas obsite ripas,
Ad dominam propero — siste parumper aquas!
Nec tibi sunt pontes nec quae sine remigis ictu
Concava traiecto cumba rudente vehat.
Parvus eras, memini, nec te transire refugi,
Summaque vix talos contigit unda meos.
Nunc ruis adposito nivibus de monte solutis
Et turpi crassas gurgite volvis aquas.
Quid properasse iuvat, quid parca dedisse quieti
Tempora, quid nocti conseruisse diem,
Si tamen hic standum est, si non datur artibus ullis
Ulterior nostro ripa premenda pedi?
Nunc ego, quas habuit pinnas Danaeius heros,
Terribili densum cum tulit angue caput, 
Nunc opto currum, de quo Cerealia primum
Semina venerunt in rude missa solum.
Prodigiosa loquor veterum mendacia vatum;
Nec tulit haec umquam nec feret ulla dies.
Tu potius, ripis effuse capacibus amnis — 
Sic aeternus eas — labere fine tuo!
Non eris invidiae, torrens, mihi crede, ferendae,
Si dicar per te forte retentus amans.
Flumina deberent iuvenes in amore iuvare;
Flumina senserunt ipsa, quid esset amor.
Inachus in Melie Bithynide pallidus isse
Dicitur et gelidis incaluisse vadis.
Nondum Troia fuit lustris obsessa duobus,
Cum rapuit vultus, Xanthe, Neaera tuos.
Quid? non Alpheon diversis currere terris
Virginis Arcadiae certus adegit amor?
Te quoque promissam Xutho, Penee, Creusam
Pthiotum terris occuluisse ferunt.
Quid referam Asopon, quem cepit Martia Thebe,
Natarum Thebe quinque futura parens?
Cornua si tua nunc ubi sint, Acheloe, requiram,
Herculis irata fracta querere manu;
Nec tanti Calydon nec tota Aetolia tanti,
Una tamen tanti Deianira fuit.
Ille fluens dives septena per ostia Nilus,
Qui patriam tantae tam bene celat aquae,
Fertur in Euanthe collectam Asopide flammam
Vincere gurgitibus non potuisse suis.
Siccus ut amplecti Salmonida posset Enipeus,
Cedere iussit aquam; iussa recessit aqua. 
Nec te praetereo, qui per cava saxa volutans
Tiburis Argei pomifera arva rigas,
Ilia cui placuit, quamvis erat horrida cultu,
Ungue notata comas, ungue notata genas.
Illa gemens patruique nefas delictaque Martis
Errabat nudo per loca sola pede.
Hanc Anien rapidis animosus vidit ab undis
Raucaque de mediis sustulit ora vadis
Atque ita 'quid nostras' dixit 'teris anxia ripas,
Ilia, ab Idaeo Laumedonte genus?
Quo cultus abiere tui? quid sola vagaris,
Vitta nec evinctas inpedit alba comas?
Quid fles et madidos lacrimis corrumpis ocellos
Pectoraque insana plangis aperta manu?
Ille habet et silices et vivum in pectore ferrum,
Qui tenero lacrimas lentus in ore videt.
Ilia, pone metus! tibi regia nostra patebit,
Teque colent amnes. Ilia, pone metus!
Tu centum aut plures inter dominabere nymphas;
Nam centum aut plures flumina nostra tenent.
Ne me sperne, precor, tantum, Troiana propago;
Munera promissis uberiora feres.'
Dixerat. illa oculos in humum deiecta modestos
Spargebat teneros flebilis imbre sinus.
Ter molita fugam ter ad altas restitit undas,
Currendi vires eripiente metu.
Sera tamen scindens inimico pollice crinem
Edidit indignos ore tremente sonos: 
'O utinam mea lecta forent patrioque sepulcro
Condita, cum poterant virginis ossa legi!
Cur, modo Vestalis, taedas invitor ad ullas
Turpis et Iliacis infitianda focis?
Quid moror et digitis designor adultera vulgi?
Desint famosus quae notet ora pudor!'
Hactenus, et vestem tumidis praetendit ocellis
Atque ita se in rapidas perdita misit aquas.
Supposuisse manus ad pectora lubricus amnis
Dicitur et socii iura dedisse tori.
Te quoque credibile est aliqua caluisse puella;
Sed nemora et silvae crimina vestra tegunt.
Dum loquor, increvit latis spatiosior undis,
Nec capit admissas alveus altus aquas.
Quid mecum, furiose, tibi? quid mutua differs
Gaudia? quid coeptum, rustice, rumpis iter?
Quid? si legitimum flueres, si nobile flumen,
Si tibi per terras maxima fama foret — 
Nomen habes nullum, rivis collecte caducis,
Nec tibi sunt fontes nec tibi certa domus!
Fontis habes instar pluviamque nivesque solutas,
Quas tibi divitias pigra ministrat hiemps;
Aut lutulentus agis brumali tempore cursus,
Aut premis arentem pulverulentus humum.
Quis te tum potuit sitiens haurire viator?
Quis dixit grata voce 'perennis eas'? 
Damnosus pecori curris, damnosior agris.
Forsitan haec alios; me mea damna movent.
Huic ego, vae! demens narrabam fluminum amores!
Iactasse indigne nomina tanta pudet.
Nescio quem hunc spectans Acheloon et Inachon amnem
Et potui nomen, Nile, referre tuum!
At tibi pro meritis, opto, non candide torrens,
Sint rapidi soles siccaque semper hiemps!
At non formosa est, at non bene culta puella,
At, puto, non votis saepe petita meis!
Hanc tamen in nullos tenui male languidus usus,
Sed iacui pigro crimen onusque toro;
Nec potui cupiens, pariter cupiente puella,
Inguinis effeti parte iuvante frui.
Illa quidem nostro subiecit eburnea collo
Bracchia Sithonia candidiora nive,
Osculaque inseruit cupida luctantia lingua
Lascivum femori supposuitque femur,
Et mihi blanditias dixit dominumque vocavit,
Et quae praeterea publica verba iuvant.
Tacta tamen veluti gelida mea membra cicuta
Segnia propositum destituere meum;
Truncus iners iacui, species et inutile pondus,
Et non exactum, corpus an umbra forem.
Quae mihi ventura est, siquidem ventura, senectus,
Cum desit numeris ipsa iuventa suis? 
A, pudet annorum: quo me iuvenemque virumque?
Nec iuvenem nec me sensit amica virum!
Sic flammas aditura pias aeterna sacerdos
Surgit et a caro fratre verenda soror.
At nuper bis flava Chlide, ter candida Pitho,
Ter Libas officio continuata meo est;
Exigere a nobis angusta nocte Corinnam
Me memini numeros sustinuisse novem.
Num mea Thessalico languent devota veneno
Corpora? num misero carmen et herba nocent,
Sagave poenicea defixit nomina cera
Et medium tenuis in iecur egit acus?
Carmine laesa Ceres sterilem vanescit in herbam,
Deficiunt laesi carmine fontis aquae,
Ilicibus glandes cantataque vitibus uva
Decidit, et nullo poma movente fluunt.
Quid vetat et nervos magicas torpere per artes?
Forsitan inpatiens fit latus inde meum.
Huc pudor accessit: facti pudor ipse nocebat;
Ille fuit vitii causa secunda mei.
At qualem vidi tantum tetigique puellam!
Sic etiam tunica tangitur illa sua.
Illius ad tactum Pylius iuvenescere possit
Tithonosque annis fortior esse suis.
Haec mihi contigerat; sed vir non contigit illi.
Quas nunc concipiam per nova vota preces?
Credo etiam magnos, quo sum tam turpiter usus,
Muneris oblati paenituisse deos.
Optabam certe recipi — sum nempe receptus;
Oscula ferre — tuli; proximus esse — fui. 
Quo mihi fortunae tantum? quo regna sine usu?
Quid, nisi possedi dives avarus opes?
Sic aret mediis taciti vulgator in undis
Pomaque, quae nullo tempore tangat, habet.
A tenera quisquam sic surgit mane puella,
Protinus ut sanctos possit adire deos?
Sed, puto, non blande, non optima perdidit in me
Oscula; non omni sollicitavit ope!
Illa graves potuit quercus adamantaque durum
Surdaque blanditiis saxa movere suis.
Digna movere fuit certe vivosque virosque;
Sed neque tum vixi nec vir, ut ante, fui.
Quid iuvet, ad surdas si cantet Phemius aures?
Quid miserum Thamyran picta tabella iuvat?
At quae non tacita formavi gaudia mente!
Quos ego non finxi disposuique modos!
Nostra tamen iacuere velut praemortua membra
Turpiter hesterna languidiora rosa — 
Quae nunc, ecce, vigent intempestiva valentque,
Nunc opus exposcunt militiamque suam.
Quin istic pudibunda iaces, pars pessima nostri?
Sic sum pollicitis captus et ante tuis.
Tu dominum fallis; per te deprensus inermis
Tristia cum magno damna pudore tuli.
Hanc etiam non est mea dedignata puella
Molliter admota sollicitare manu;
Sed postquam nullas consurgere posse per artes
Inmemoremque sui procubuisse videt,
'Quid me ludis?' ait, 'quis te, male sane, iubebat
Invitum nostro ponere membra toro? 
Aut te traiectis Aeaea venefica lanis
Devovet, aut alio lassus amore venis.'
Nec mora, desiluit tunica velata soluta — 
Et decuit nudos proripuisse pedes! — 
Neve suae possent intactam scire ministrae,
Dedecus hoc sumpta dissimulavit aqua.
Et quisquam ingenuas etiamnunc suspicit artes,
Aut tenerum dotes carmen habere putat?
Ingenium quondam fuerat pretiosius auro;
At nunc barbaria est grandis, habere nihil.
Cum pulchrae dominae nostri placuere libelli,
Quo licuit libris, non licet ire mihi;
Cum bene laudavit, laudato ianua clausa est.
Turpiter huc illuc ingeniosus eo.
Ecce, recens dives parto per vulnera censu
Praefertur nobis sanguine pastus eques!
Hunc potes amplecti formosis, vita, lacertis?
Huius in amplexu, vita, iacere potes?
Si nescis, caput hoc galeam portare solebat;
Ense latus cinctum, quod tibi servit, erat; 
Laeva manus, cui nunc serum male convenit aurum,
Scuta tulit; dextram tange — cruenta fuit!
Qua periit aliquis, potes hanc contingere dextram?
Heu, ubi mollities pectoris illa tui?
Cerne cicatrices, veteris vestigia pugnae — 
Quaesitum est illi corpore, quidquid habet.
Forsitan et, quotiens hominem iugulaverit, ille
Indicet! hoc fassas tangis, avara, manus?
Ille ego Musarum purus Phoebique sacerdos
Ad rigidas canto carmen inane fores?
Discite, qui sapitis, non quae nos scimus inertes,
Sed trepidas acies et fera castra sequi
Proque bono versu primum deducite pilum!
Nox tibi, si belles, possit, Homere, dari.
Iuppiter, admonitus nihil esse potentius auro,
Corruptae pretium virginis ipse fuit.
Dum merces aberat, durus pater, ipsa severa,
Aerati postes, ferrea turris erat;
Sed postquam sapiens in munere venit adulter,
Praebuit ipsa sinus et dare iussa dedit.
At cum regna senex caeli Saturnus haberet,
Omne lucrum tenebris alta premebat humus.
Aeraque et argentum cumque auro pondera ferri
Manibus admorat, nullaque massa fuit.
At meliora dabat — curvo sine vomere fruges
Pomaque et in quercu mella reperta cava. 
Nec valido quisquam terram scindebat aratro,
Signabat nullo limite mensor humum,
Non freta demisso verrebant eruta remo;
Ultima mortali tum via litus erat.
Contra te sollers, hominum natura, fuisti
Et nimium damnis ingeniosa tuis.
Quo tibi, turritis incingere moenibus urbes?
Quo tibi, discordes addere in arma manus?
Quid tibi cum pelago — terra contenta fuisses!
Cur non et caelum, tertia regna, petis?
Qua licet, adfectas caelum quoque — templa Quirinus,
Liber et Alcides et modo Caesar habent.
Eruimus terra solidum pro frugibus aurum.
Possidet inventas sanguine miles opes.
Curia pauperibus clausa est — dat census honores;
Inde gravis iudex, inde severus eques!
Omnia possideant; illis Campusque forumque
Serviat, hi pacem crudaque bella gerant — 
Tantum ne nostros avidi liceantur amores,
Et — satis est — aliquid pauperis esse sinant!
At nunc, exaequet tetricas licet illa Sabinas,
Imperat ut captae qui dare multa potest;
Me prohibet custos, in me timet illa maritum.
Si dederim, tota cedet uterque domo!
O si neclecti quisquam deus ultor amantis
Tam male quaesitas pulvere mutet opes! 
Memnona si mater, mater ploravit Achillem,
Et tangunt magnas tristia fata deas,
Flebilis indignos, Elegia, solve capillos!
A, nimis ex vero nunc tibi nomen erit! — 
Ille tui vates operis, tua fama, Tibullus
Ardet in extructo, corpus inane, rogo.
Ecce, puer Veneris fert eversamque pharetram
Et fractos arcus et sine luce facem;
Adspice, demissis ut eat miserabilis alis
Pectoraque infesta tundat aperta manu!
Excipiunt lacrimas sparsi per colla capilli,
Oraque singultu concutiente sonant.
Fratris in Aeneae sic illum funere dicunt
Egressum tectis, pulcher Iule, tuis;
Nec minus est confusa Venus moriente Tibullo,
Quam iuveni rupit cum ferus inguen aper.
At sacri vates et divum cura vocamur;
Sunt etiam qui nos numen habere putent.
Scilicet omne sacrum mors inportuna profanat,
Omnibus obscuras inicit illa manus!
Quid pater Ismario, quid mater profuit Orpheo?
Carmine quid victas obstipuisse feras?
Et Linon in silvis idem pater 'aelinon!' altis
Dicitur invita concinuisse lyra.
Adice Maeoniden, a quo ceu fonte perenni
Vatum Pieriis ora rigantur aquis —  
Hunc quoque summa dies nigro submersit Averno.
Defugiunt avidos carmina sola rogos;
Durant, vatis opus, Troiani fama laboris
Tardaque nocturno tela retexta dolo.
Sic Nemesis longum, sic Delia nomen habebunt,
Altera cura recens, altera primus amor.
Quid vos sacra iuvant? quid nunc Aegyptia prosunt
Sistra? quid in vacuo secubuisse toro?
Cum rapiunt mala fata bonos — ignoscite fasso! — 
Sollicitor nullos esse putare deos.
Vive pius — moriere; pius cole sacra — colentem
Mors gravis a templis in cava busta trahet;
Carminibus confide bonis — iacet, ecce, Tibullus:
Vix manet e toto, parva quod urna capit!
Tene, sacer vates, flammae rapuere rogales
Pectoribus pasci nec timuere tuis?
Aurea sanctorum potuissent templa deorum
Urere, quae tantum sustinuere nefas!
Avertit vultus, Erycis quae possidet arces;
Sunt quoque, qui lacrimas continuisse negant.
Sed tamen hoc melius, quam si Phaeacia tellus
Ignotum vili supposuisset humo.
Hinc certe madidos fugientis pressit ocellos
Mater et in cineres ultima dona tulit;
Hinc soror in partem misera cum matre doloris
Venit inornatas dilaniata comas, 
Cumque tuis sua iunxerunt Nemesisque priorque
Oscula nec solos destituere rogos.
Delia discedens 'felicius' inquit 'amata
Sum tibi; vixisti, dum tuus ignis eram.'
Cui Nemesis 'quid' ait 'tibi sunt mea damna dolori?
Me tenuit moriens deficiente manu.'
Si tamen e nobis aliquid nisi nomen et umbra
Restat, in Elysia valle Tibullus erit.
Obvius huic venias hedera iuvenalia cinctus
Tempora cum Calvo, docte Catulle, tuo;
Tu quoque, si falsum est temerati crimen amici,
Sanguinis atque animae prodige Galle tuae.
His comes umbra tua est; siqua est modo corporis umbra,
Auxisti numeros, culte Tibulle, pios.
Ossa quieta, precor, tuta requiescite in urna,
Et sit humus cineri non onerosa tuo!
Annua venerunt Cerealis tempora sacri;
Secubat in vacuo sola puella toro.
Flava Ceres, tenues spicis redimita capillos,
Cur inhibes sacris commoda nostra tuis?
Te, dea, munificam gentes, ubi quaeque, loquuntur,
Nec minus humanis invidet ulla bonis.
Ante nec hirsuti torrebant farra coloni,
Nec notum terris area nomen erat, 
Sed glandem quercus, oracula prima, ferebant;
Haec erat et teneri caespitis herba cibus.
Prima Ceres docuit turgescere semen in agris
Falce coloratas subsecuitque comas;
Prima iugis tauros supponere colla coegit,
Et veterem curvo dente revellit humum.
Hanc quisquam lacrimis laetari credit amantum
Et bene tormentis secubituque coli?
Nec tamen est, quamvis agros amet illa feraces,
Rustica nec viduum pectus amoris habet.
Cretes erunt testes — nec fingunt omnia Cretes.
Crete nutrito terra superba Iove.
Illic, sideream mundi qui temperat arcem,
Exiguus tenero lac bibit ore puer.
Magna fides testi: testis laudatur alumno.
Fassuram Cererem crimina nostra puto.
Viderat Iasium Cretaea diva sub Ida
Figentem certa terga ferina manu.
Vidit, et ut tenerae flammam rapuere medullae,
Hinc pudor, ex illa parte trahebat amor.
Victus amore pudor; sulcos arere videres
Et sata cum minima parte redire sui.
Cum bene iactati pulsarant arva ligones,
Ruperat et duram vomer aduncus humum,
Seminaque in latos ierant aequaliter agros,
Inrita decepti vota colentis erant.
Diva potens frugum silvis cessabat in altis;
Deciderant longae spicea serta comae.
Sola fuit Crete fecundo fertilis anno;
Omnia, qua tulerat se dea, messis erat; 
Ipsa, locus nemorum, canebat frugibus Ide,
Et ferus in silva farra metebat aper.
Optavit Minos similes sibi legifer annos;
Optasset, Cereris longus ut esset amor.
Quod tibi secubitus tristes, dea flava, fuissent,
Hoc cogor sacris nunc ego ferre tuis?
Cur ego sim tristis, cum sit tibi nata reperta
Regnaque quam Iuno sorte minore regat?
Festa dies Veneremque vocat cantusque merumque;
Haec decet ad dominos munera ferre deos.
Multa diuque tuli; vitiis patientia victa est;
Cede fatigato pectore, turpis amor!
Scilicet adserui iam me fugique catenas,
Et quae non puduit ferre, tulisse pudet.
Vicimus et domitum pedibus calcamus amorem;
Venerunt capiti cornua sera meo.
Perfer et obdura! dolor hic tibi proderit olim;
Saepe tulit lassis sucus amarus opem.
Ergo ego sustinui, foribus tam saepe repulsus,
Ingenuum dura ponere corpus humo?
Ergo ego nescio cui, quem tu conplexa tenebas,
Excubui clausam servus ut ante domum? 
Vidi, cum foribus lassus prodiret amator,
Invalidum referens emeritumque latus;
Hoc tamen est levius, quam quod sum visus ab illo — 
Eveniat nostris hostibus ille pudor!
Quando ego non fixus lateri patienter adhaesi,
Ipse tuus custos, ipse vir, ipse comes?
Scilicet et populo per me comitata placebas;
Causa fuit multis noster amoris amor.
Turpia quid referam vanae mendacia linguae
Et periuratos in mea damna deos?
Quid iuvenum tacitos inter convivia nutus
Verbaque conpositis dissimulata notis?
Dicta erat aegra mihi — praeceps amensque cucurri;
Veni, et rivali non erat aegra meo!
His et quae taceo duravi saepe ferendis;
Quaere alium pro me, qui queat ista pati.
Iam mea votiva puppis redimita corona
Lenta tumescentes aequoris audit aquas.
Desine blanditias et verba, potentia quondam,
Perdere — non ego nunc stultus, ut ante fui!
Luctantur pectusque leve in contraria tendunt
Hac amor hac odium, sed, puto, vincit amor.
Odero, si potero; si non, invitus amabo.
Nec iuga taurus amat; quae tamen odit, habet.
Nequitiam fugio — fugientem forma reducit;
Aversor morum crimina — corpus amo. 
Sic ego nec sine te nec tecum vivere possum,
Et videor voti nescius esse mei.
Aut formosa fores minus, aut minus inproba, vellem;
Non facit ad mores tam bona forma malos.
Facta merent odium, facies exorat amorem — 
Me miserum, vitiis plus valet illa suis!
Parce, per o lecti socialia iura, per omnis
Qui dant fallendos se tibi saepe deos,
Perque tuam faciem, magni mihi numinis instar,
Perque tuos oculos, qui rapuere meos!
Quidquid eris, mea semper eris; tu selige tantum,
Me quoque velle velis, anne coactus amem!
Lintea dem potius ventisque ferentibus utar,
Ut, quam, si nolim, cogar amare, velim.
Quis fuit ille dies, quo tristia semper amanti
Omina non albae concinuistis aves?
Quodve putem sidus nostris occurrere fatis,
Quosve deos in me bella movere querar?
Quae modo dicta mea est, quam coepi solus amare,
Cum multis vereor ne sit habenda mihi.
Fallimur, an nostris innotuit illa libellis?
Sic erit — ingenio prostitit illa meo.
Et merito! quid enim formae praeconia feci?
Vendibilis culpa facta puella mea est. 
Me lenone placet, duce me perductus amator,
Ianua per nostras est adaperta manus.
An prosint, dubium, nocuerunt carmina semper;
Invidiae nostris illa fuere bonis.
Cum Thebae, cum Troia foret, cum Caesaris acta,
Ingenium movit sola Corinna meum.
Aversis utinam tetigissem carmina Musis,
Phoebus et inceptum destituisset opus!
Nec tamen ut testes mos est audire poetas;
Malueram verbis pondus abesse meis.
Per nos Scylla patri caros furata capillos
Pube premit rabidos inguinibusque canes;
Nos pedibus pinnas dedimus, nos crinibus angues;
Victor Abantiades alite fertur equo.
Idem per spatium Tityon porreximus ingens,
Et tria vipereo fecimus ora cani;
Fecimus Enceladon iaculantem mille lacertis,
Ambiguae captos virginis ore viros.
Aeolios Ithacis inclusimus utribus Euros;
Proditor in medio Tantalus amne sitit.
De Niobe silicem, de virgine fecimus ursam.
Concinit Odrysium Cecropis ales Ityn;
Iuppiter aut in aves aut se transformat in aurum
Aut secat inposita virgine taurus aquas.
Protea quid referam Thebanaque semina, dentes;
Qui vomerent flammas ore, fuisse boves; 
Flere genis electra tuas, Auriga, sorores;
Quaeque rates fuerint, nunc maris esse deas;
Aversumque diem mensis furialibus Atrei,
Duraque percussam saxa secuta lyram?
Exit in inmensum fecunda licentia vatum,
Obligat historica nec sua verba fide.
Et mea debuerat falso laudata videri
Femina; credulitas nunc mihi vestra nocet.
Cum mihi pomiferis coniunx foret orta Faliscis,
Moenia contigimus victa, Camille, tibi.
Casta sacerdotes Iunoni festa parabant
Et celebres ludos indigenamque bovem;
Grande morae pretium ritus cognoscere, quamvis
Difficilis clivis huc via praebet iter.
Stat vetus et densa praenubilus arbore lucus;
Adspice — concedas numen inesse loco.
Accipit ara preces votivaque tura piorum — 
Ara per antiquas facta sine arte manus.
Hinc, ubi praesonuit sollemni tibia cantu,
It per velatas annua pompa vias;
Ducuntur niveae populo plaudente iuvencae,
Quas aluit campis herba Falisca suis,
Et vituli nondum metuenda fronte minaces,
Et minor ex humili victima porcus hara, 
Duxque gregis cornu per tempora dura recurvo.
Invisa est dominae sola capella deae;
Illius indicio silvis inventa sub altis
Dicitur inceptam destituisse fugam.
Nunc quoque per pueros iaculis incessitur index
Et pretium auctori vulneris ipsa datur.
Qua ventura dea est, iuvenes timidaeque puellae
Praeverrunt latas veste iacente vias.
Virginei crines auro gemmaque premuntur,
Et tegit auratos palla superba pedes;
More patrum Graio velatae vestibus albis
Tradita supposito vertice sacra ferunt.
Ora favent populi tum cum venit aurea pompa,
Ipsa sacerdotes subsequiturque suas.
Argiva est pompae facies; Agamemnone caeso
Et scelus et patrias fugit Halaesus opes
Iamque pererratis profugus terraque fretoque
Moenia felici condidit alta manu.
Ille suos docuit Iunonia sacra Faliscos.
Sint mihi, sint populo semper amica suo!
Non ego, ne pecces, cum sis formosa, recuso,
Sed ne sit misero scire necesse mihi;
Nec te nostra iubet fieri censura pudicam,
Sed tamen, ut temptes dissimulare, rogat. 
Non peccat, quaecumque potest peccasse negare,
Solaque famosam culpa professa facit.
Quis furor est, quae nocte latent, in luce fateri,
Et quae clam facias facta referre palam?
Ignoto meretrix corpus iunctura Quiriti
Opposita populum summovet ante sera;
Tu tua prostitues famae peccata sinistrae
Commissi perages indiciumque tui?
Sit tibi mens melior, saltemve imitare pudicas,
Teque probam, quamvis non eris, esse putem.
Quae facis, haec facito; tantum fecisse negato,
Nec pudeat coram verba modesta loqui!
Est qui nequitiam locus exigat; omnibus illum
Deliciis inple, stet procul inde pudor!
Hinc simul exieris, lascivia protinus omnis
Absit, et in lecto crimina pone tuo.
Illic nec tunicam tibi sit posuisse pudori
Nec femori inpositum sustinuisse femur;
Illic purpureis condatur lingua labellis,
Inque modos Venerem mille figuret amor;
Illic nec voces nec verba iuvantia cessent,
Spondaque lasciva mobilitate tremat!
Indue cum tunicis metuentem crimina vultum,
Et pudor obscenum diffiteatur opus;
Da populo, da verba mihi; sine nescius errem,
Et liceat stulta credulitate frui!
Cur totiens video mitti recipique tabellas?
Cur pressus prior est interiorque torus?
Cur plus quam somno turbatos esse capillos
Collaque conspicio dentis habere notam? 
Tantum non oculos crimen deducis ad ipsos;
Si dubitas famae parcere, parce mihi!
Mens abit et morior quotiens peccasse fateris,
Perque meos artus frigida gutta fluit.
Tunc amo, tunc odi frustra quod amare necesse est;
Tunc ego, sed tecum, mortuus esse velim!
Nil equidem inquiram, nec quae celare parabis
Insequar, et falli muneris instar erit.
Si tamen in media deprensa tenebere culpa,
Et fuerint oculis probra videnda meis,
Quae bene visa mihi fuerint, bene visa negato — 
Concedent verbis lumina nostra tuis.
Prona tibi vinci cupientem vincere palma est,
Sit modo 'non feci!' dicere lingua memor.
Cum tibi contingat verbis superare duobus,
Etsi non causa, iudice vince tuo!
Quaere novum vatem, tenerorum mater Amorum!
Raditur hic elegis ultima meta meis;
Quos ego conposui, Paeligni ruris alumnus — 
Nec me deliciae dedecuere meae — 
Siquid id est, usque a proavis vetus ordinis heres,
Non modo militiae turbine factus eques.
Mantua Vergilio, gaudet Verona Catullo;
Paelignae dicar gloria gentis ego, 
Quam sua libertas ad honesta coegerat arma,
Cum timuit socias anxia Roma manus.
Atque aliquis spectans hospes Sulmonis aquosi
Moenia, quae campi iugera pauca tenent,
'Quae tantum' dicat 'potuistis ferre poetam,
Quantulacumque estis, vos ego magna voco.'
Culte puer puerique parens Amathusia culti.
Aurea de campo vellite signa meo!
Corniger increpuit thyrso graviore Lyaeus:
Pulsanda est magnis area maior equis.
Inbelles elegi, genialis Musa, valete,
Post mea mansurum fata superstes opus!"
53,Silius Italicus,pun_1,"Ordior arma, quibus caelo se gloria tollit
Aeneadum, patiturque ferox Oenotria iura
Carthago. da, Musa, decus memorare laborum
antiquae Hesperiae, quantosque ad bella crearit
et quot Roma uiros, sacri cum perfida pacti
gens Cadmea super regno certamina mouit,
quaesitumque diu, qua tandem poneret arce
terrarum Fortuna caput. ter Marte sinistro
iuratumque Ioui foedus conuentaque patrum
Sidonii fregere duces, atque impius ensis
ter placitam suasit temerando rumpere pacem.
sed medio finem bello excidiumque uicissim
molitae gentes, propiusque fuere periclo
quis superare datum: reserauit Dardanus arces
ductor Agenoreas, obsessa Palatia uallo
Poenorum ac muris defendit Roma salutem. 
Tantarum causas irarum odiumque perenni
seruatum studio et mandata nepotibus arma
fas aperire mihi superasque recludere mentes.
iamque adeo magni repetam primordia motus. 
Pygmalioneis quondam per caerula terris
pollutum fugiens fraterno crimine regnum
fatali Dido Libyes appellitur orae.
tum pretio mercata locos noua moenia ponit,
cingere qua secto permissum litora tauro.
hic Iuno ante Argos (sic credidit alta uetustas),
ante Agamemnoniam, gratissima tecta, Mycenen
optauit profugis aeternam condere gentem.
uerum ubi magnanimis Romam caput urbibus alte
exerere ac missas etiam trans aequora classes
totum signa uidet uictricia ferre per orbem,
iam propius metuens bellandi corda furore
Phoenicum extimulat. sed enim conamine primae
contuso pugnae fractisque in gurgite coeptis
Sicanio Libycis, iterum instaurata capessens
arma remolitur; dux agmina sufficit unus
turbanti terras pontumque mouere paranti. 
Iamque deae cunctas sibi belliger induit iras
Hannibal: hunc audet solum componere fatis.
sanguineo tum laeta uiro atque in regna Latini
turbine mox saeuo uenientum haud inscia cladum,
Intulerit Latio, spreta me, Troius
inquit
 exul Dardaniam et bis numina capta penates
sceptraque fundarit uictor Lauinia Teucris,
dum Romana tuae, Ticine, cadauera ripae
non capiant, famulusque mihi per Celtica rura
sanguine Pergameo Trebia et stipantibus armis
corporibusque uirum retro fluat, ac sua largo
stagna reformidet Trasimennus turbida tabo,
dum Cannas tumulum Hesperiae campumque cruore
Ausonio mersum sublimis Iapyga cernam
teque uadi dubium coeuntibus, Aufide, ripis
per clipeos galeasque uirum caesosque per artus
uix iter Hadriaci rumpentem ad litora ponti.
haec ait ac iuuenem facta ad Mauortia flammat. 
Ingenio motus auidus fideique sinister
is fuit, exuperans astu, sed deuius aequi.
armato nullus diuum pudor: improba uirtus
et pacis despectus honos, penitusque medullis
sanguinis humani flagrat sitis. his super, aeui
flore uirens hauet Aegatis abolere, parentum
dedecus, ac Siculo demergere foedera ponto.
dat mentem Iuno ac laudum spe corda fatigat.
iamque aut nocturno penetrat Capitolia uisu
aut rapidis fertur per summas passibus Alpis.
saepe etiam famuli turbato ad limina somno
expauere trucem per uasta silentia uocem
ac largo sudore uirum inuenere futuras
miscentem pugnas et inania bella gerentem. 
Hanc rabiem in finis Italum Saturniaque arua
addiderat iam tum puero †patrius furor oscus†
Sarrana prisci Barcae de gente uetustos
a Belo numerabat auos. namque orba marito
cum fugeret Dido famulam Tyron, impia diri
Belides iuuenis uitauerat arma tyranni
et se participem casus sociarat in omnis.
nobilis hoc ortu et dextra spectatus Hamilcar,
ut fari primamque datum distinguere lingua
Hannibali uocem, sollers nutrire furores,
Romanum seuit puerili in pectore bellum. 
Vrbe fuit media sacrum genetricis Elissae
manibus et patria Tyriis formidine cultum,
quod taxi circum et piceae squalentibus umbris
abdiderant caelique arcebant lumine, templum.
hoc sese, ut perhibent, curis mortalibus olim
 exuerat regina loco. stant marmore maesto
effigies, Belusque parens omnisque nepotum
a Belo series, stat gloria gentis Agenor
et qui longa dedit terris cognomina Phoenix.
ipsa sedet tandem aeternum coniuncta Sychaeo.
ante pedes ensis Phrygius iacet, ordine centum
stant arae caelique deis Ereboque potenti.
hic, crine effuso, atque Hennaeae numina diuae
atque Acheronta uocat Stygia cum ueste sacerdos.
immugit tellus rumpitque horrenda per umbras
sibila; inaccensi flagrant altaribus ignes.
tum magico uolitant cantu per inania manes
exciti, uultusque in marmore sudat Elissae.
Hannibal haec patrio iussu ad penetralia fertur,
ingressique habitus atque ora explorat Hamilcar.
non ille euhantis Massylae palluit iras,
non diros templi ritus aspersaque tabo
limina et audito surgentis carmine flammas. 
Olli permulcens genitor caput oscula libat
attollitque animos hortando et talibus implet:
Gens recidiua Phrygum Cadmeae stirpis alumnos
foederibus non aequa premit. si fata negarint
dedecus id patriae nostra depellere dextra,
haec tua sit laus, nate, uelis. age, concipe bella
latura exitium Laurentibus: horreat ortus
iam pubes Tyrrhena tuos, partusque recusent
te surgente, puer, Latiae producere matres.
his acuit stimulis subicitque haud mollia dictu:
Romanos terra atque undis, ubi competet aetas,
ferro ignique sequar Rhoeteaque fata reuoluam.
non superi mihi, non Martem cohibentia pacta,
non celsae obstiterint Alpes Tarpeiaque saxa.
hanc mentem iuro nostri per numina Martis,
per manes, regina, tuos.
tum nigra triformi
hostia mactatur diuae, raptimque recludit
spirantis artus poscens responsa sacerdos
ac fugientem animam properatis consulit extis. 
Ast ubi quaesitas artis de more uetustae
intrauit mentes superum, sic deinde profatur:
Aetolos late consterni milite campos
Idaeoque lacus flagrantis sanguine cerno.
quanta procul moles scopulis ad sidera tendit,
cuius in aerio pendent tua uertice castra!
iamque iugis agmen rapitur: trepidantia fumant
moenia, et Hesperio tellus porrecta sub axe
Sidoniis lucet flammis. fluit ecce cruentus
Eridanus. iacet ore truci super arma uirosque
tertia qui tulerit sublimis opima Tonanti.
heu quaenam subitis horrescit turbida nimbis
tempestas, ruptoque polo micat igneus aether!
magna parant superi: tonat alti regia caeli,
bellantemque Iouem cerno.
uenientia fata
scire ultra uetuit Iuno, fibraeque repente
conticuere: latent casus longique labores. 
Sic clausum linquens arcano pectore bellum
atque hominum finem Gadis Calpenque secutus,
dum fert Herculeis Garamantica signa columnis,
occubuit saeuo Tyrius certamine ductor. 
Interea rerum Hasdrubali traduntur habenae,
occidui qui solis opes et uulgus Hiberum
Baeticolasque uiros furiis agitabat iniquis.
tristia corda duci, simul immedicabilis ira,
et fructus regni feritas erat; asper amore
sanguinis, et metui demens credebat honorem,
nec nota docilis poena satiare furores.
ore excellentem et spectatum fortibus ausis
antiqua de stirpe Tagum, superumque hominumque
 immemor, erecto suffixum robore maestis
ostentabat ouans populis sine funere regem.
auriferi Tagus ascito cognomine fontis
perque antra et ripas nymphis ululatur Hiberis.
Maeonium non ille uadum, non Lydia mallet
stagna sibi, nec qui riguo perfunditur auro
campum atque inlatis Hermi flauescit harenis.
primus inire manu, postremus ponere Martem.
cum rapidum effusis ageret sublimis habenis
quadrupedem, non ense uirum, non eminus hasta
sistere erat: uolitabat ouans aciesque per ambas
iam Tagus auratis agnoscebatur in armis.
quem postquam diro suspensum robore uidit
deformem leti famulus, clam corripit ensem
dilectum domino pernixque inrumpit in aulam
atque immite ferit geminato uulnere pectus.
at Poeni, succensa ira turbataque luctu
et saeuis gens laeta, ruunt tormentaque portant.
non ignes candensque chalybs, non uerbera passim
ictibus innumeris lacerum scindentia corpus,
carnificaeue manus penitusue infusa medullis
pestis et in medio lucentes uulnere flammae
cessauere; ferum uisu dictuque, per artem
saeuitiae extenti, quantum tormenta iubebant
creuerunt artus, atque omni sanguine rapto
ossa liquefactis fumarunt feruida membris.
mens intacta manet: superat ridetque dolores
spectanti similis, fessosque labore ministros
increpitat dominique crucem clamore reposcit. 
Haec inter spretae miseranda piacula poenae
erepto trepidus ductore exercitus una
Hannibalem uoce atque alacri certamine poscit.
hinc studia accendit patriae uirtutis imago,
hinc fama in populos iurati didita belli,
hinc uirides ausis anni feruorque decorus
atque armata dolis mens et uis insita fandi. 
Primi ductorem Libyes clamore salutant,
mox et Pyrenes populi et bellator Hiberus.
continuoque ferox oritur fiducia menti,
cessisse imperio tantum terraeque marisque.
Aeoliis candens Austris et lampade Phoebi
aestifero Libye torretur subdita Cancro,
aut ingens Asiae latus, aut pars tertia terris.
terminus huic roseos amnis Lageus ad ortus
septeno impellens tumefactum gurgite pontum.
at qua diuersas clementior aspicit Arctos,
Herculeo dirimente freto, diducta propinquis
Europes uidet arua iugis. ultra obsidet aequor,
nec patitur nomen proferri longius Atlas,
Atlas subducto tracturus uertice caelum.
sidera nubiferum fulcit caput, aetheriasque
erigit aeternum compages ardua ceruix.
canet barba gelu, frontemque immanibus umbris
pinea silua premit. uastant caua tempora uenti,
nimbosoque ruunt spumantia flumina rictu.
tum geminas laterum cautes maria alta fatigant,
atque ubi fessus equos Titan immersit anhelos,
flammiferum condunt fumanti gurgite currum.
sed qua se campis squalentibus Africa tendit,
serpentum largo coquitur fecunda ueneno,
felix qua pinguis mitis plaga temperat agros,
nec Cerere Hennaea Phario nec uicta colono.
hic passim exultant Nomades, gens inscia freni,
quis inter geminas per ludum mobilis aures
quadrupedem flectit non cedens uirga lupatis.
altrix bellorum bellatorumque uirorum
tellus nec fidens nudo sine fraudibus ensi.
Altera complebant Hispanae castra cohortes,
auxilia Europae genitoris parta tropaeis.
Martius hinc campos sonipes hinnitibus implet,
hinc iuga cornipedes erecti bellica raptant:
non Eleus eat campo feruentior axis.
prodiga gens animae et properare facillima mortem.
namque ubi transcendit florentis uiribus annos,
impatiens aeui spernit nouisse senectam,
et fati modus in dextra est. hic omne metallum:
electri gemino pallent de semine uenae,
atque atros chalybis fetus humus horrida nutrit.
sed scelerum causas operit deus. Astur auarus
uisceribus lacerae telluris mergitur imis
et redit infelix effosso concolor auro.
hic certant, Pactole, tibi Duriusque Tagusque,
quique super Grauios lucentis uoluit harenas
infernae populis referens obliuia Lethes.
nec Cereri terra indocilis nec inhospita Baccho,
nullaque Palladia sese magis arbore tollit. 
Hae postquam Tyrio gentes cessere tyranno,
utque dati rerum freni, tunc arte paterna
conciliare uiros, armis consulta senatus
uertere, nunc donis. primus sumpsisse laborem,
primus iter carpsisse pedes partemque subire,
si ualli festinet opus. nec cetera segnis
quaecumque ad laudem stimulant, somnumque negabat
naturae noctemque uigil ducebat in armis.
interdum proiectus humi turbaeque Libyssae
insignis sagulo duris certare maniplis;
celsus et in magno praecedens agmine ductor
imperium perferre suum; tum uertice nudo
excipere insanos imbris caelique ruinam.
spectarunt Poeni, tremuitque exterritus Astur,
torquentem cum tela Iouem permixtaque nimbis
fulmina et excussos uentorum flatibus ignes
turbato transiret equo, nec puluere fessum
agminis ardenti labefecit Sirius astro.
flammiferis tellus radiis cum exusta dehiscit,
candentique globo medius coquit aethera feruor,
femineum putat umenti iacuisse sub umbra
exercetque sitim et spectato fonte recedit.
idem correptis sternacem ad proelia frenis
frangere ecum et famam letalis amare lacerti
ignotique amnis tranare sonantia saxa
atque e diuersa socios accersere ripa.
idem expugnati primus stetit aggere muri,
et quotiens campo rapidus fera proelia miscet,
qua sparsit ferrum, latus rubet aequore limes.
ergo instat fatis, et rumpere foedera certus,
quo datur, interea Romam comprendere bello
gaudet et extremis pulsat Capitolia terris. 
Prima Saguntinas turbarunt classica portas,
bellaque sumpta uiro belli maioris amore.
haud procul Herculei tollunt se litore muri,
clementer crescente iugo, quis nobile nomen
conditus excelso sacrauit colle Zacynthos.
hic comes Alcidae remeabat in agmine Thebas
Geryone extincto caeloque ea facta ferebat.
tris animas namque id monstrum, tris corpore dextras
armarat ternaque caput ceruice gerebat.
haud alium uidit tellus, cui ponere finem
non posset mors una uiro, duraeque sorores
 tertia bis rupto torquerent stamina filo.
hinc spolia ostentabat ouans captiuaque uictor
armenta ad fontis medio feruore uocabat,
cum tumidas fauces accensis sole uenenis
calcatus rupit letali uulnere serpens
Inachiumque uirum terris prostrauit Hiberis.
mox profugi ducente Noto aduertere coloni,
insula quos genuit Graio circumflua ponto
et, quae auxit quondam Laertia regna, Zacynthos.
firmauit tenues ortus mox Daunia pubes
sedis inops, misit largo quam diues alumno
magnanimis regnata uiris, nunc Ardea nomen.
libertas populis pacto seruata decusque
maiorum, et Poenis urbi imperitare negatum. 
Admouet abrupto flagrantia foedere ductor
Sidonius castra et latos quatit agmine campos.
ipse caput quassans circumlustrauit anhelo
muros saeuus equo, mensusque pauentia tecta
pandere iamdudum portas et cedere uallo
imperat et longe clausis sua foedera, longe
Ausoniam fore, nec ueniae spem Marte subactis:
scita patrum et leges et iura fidemque deosque
in dextra nunc esse sua. uerba ocius acer
intorto sancit iaculo figitque per arma
stantem pro muro et minitantem uana Caicum.
concidit exacti medius per uiscera teli,
effusisque simul praerupto ex aggere membris
uictori moriens tepefactam rettulit hastam.
at multo ducis exemplum clamore secuti
inuoluunt atra telorum moenia nube.
clara nec in numero uirtus latet: obuia quisque
ora duci portans ceu solus bella capessit.
hic crebram fundit Baliari uerbere glandem
terque leui ducta circum caput altus habena
permissum uentis abscondit in aera telum,
hic ualido librat stridentia saxa lacerto,
huic impulsa leui torquetur lancea nodo.
ante omnis ductor patriis insignis in armis
nunc picea iactat fumantem lampada flamma,
nunc sude, nunc iaculo, nunc saxis impiger instat
aut hydro imbutas, bis noxia tela, sagittas
contendit neruo atque insultat fraude pharetrae,
Dacus ut armiferis Geticae telluris in oris
spicula quae patrio gaudens acuisse ueneno
fundit apud ripas inopina binominis Histri. 
Cura subit, collem turrita cingere fronte
castelloque urbem circumuallare frequenti.
heu priscis numen populis, at nomine solo
in terris iam nota Fides! stat dura iuuentus
ereptamque fugam et claudi uidet aggere muros,
sed dignam Ausonia mortem putat esse Sagunto
seruata cecidisse fide. iamque acrius omnis
intendunt uires: adductis stridula neruis
Phocais effundit uastos balista molaris;
atque eadem ingentis mutato pondere teli
ferratam excutiens ornum media agmina rumpit.
alternus resonat clangor. certamine tanto
conseruere acies, ueluti circumdata uallo
Roma foret, clamantque super: Tot milia, gentes
inter tela satae, iam capto stamus in hoste?
nonne pudet coepti, pudet ominis? en bona uirtus
primitiaeque ducis! taline implere paramus
Italiam fama, talis praemittere pugnas?
Accensae exultant mentes, haustusque medullis
 Hannibal exagitat, stimulantque sequentia bella.
inuadunt manibus uallum caesasque relincunt
deiecti muris dextras. subit arduus agger
imponitque globos pugnantum desuper urbi.
armauit clausos ac portis arcuit hostem
librari multa consueta phalarica dextra,
horrendum uisu robur celsisque niuosae
Pyrenes trabs lecta iugis, cui plurima cuspis,
uix muris toleranda lues, sed cetera pingui
uncta pice atque atro circumlita sulphure fumant.
fulminis haec ritu summis e moenibus arcis
incita, sulcatum tremula secat aera flamma,
qualis sanguineo praestringit lumina crine
ad terram caelo decurrens ignea lampas.
haec ictu rapido pugnantum saepe per auras,
attonito ductore, tulit fumantia membra;
haec uastae lateri turris cum turbine fixa,
dum penitus pluteis Vulcanum exercet adesis,
arma uirosque simul pressit flagrante ruina.
tandem condensis artae testudinis armis
subducti Poeni uallo caecaque latebra
pandunt prolapsam suffossis moenibus urbem.
terribilem in sonitum procumbens aggere uicto
Herculeus labor atque immania saxa resoluens
mugitum ingentem caeli dedit. Alpibus altis
aeriae rupes scopulorum mole reuulsa
haud aliter scindunt resonanti fragmine montem.
surgebat cumulis etiam tum prorutus agger,
obstabatque iacens uallum, ni protinus instent
hinc atque hinc acies media pugnare ruina. 
Emicat ante omnis primaeuo flore iuuentae
insignis Rutulo Murrus de sanguine (at idem
matre Saguntina Graius geminoque parente
Dulichios Italis miscebat prole nepotes).
hic magno socios Aradum clamore uocantem,
qua corpus loricam inter galeamque patescit,
conantis motus speculatus, cuspide sistit,
prostratumque premens telo, uoce insuper urget:
Fallax Poene, iaces; certe Capitolia primus
scandebas uictor. quae tanta licentia uoti?
nunc Stygio fer bella Ioui!
tum feruidus hastam
aduersi torquens defigit in inguine †Hiberi,
oraque dum calcat iam singultantia leto,
Hac iter est
inquit uobis ad moenia Romae,
o metuenda manus. sic, quo properatis, eundum.
mox instaurantis pugnam circumsilit arma
et rapto nudum clipeo latus haurit Hiberi.
diues agri, diues pecoris famaeque negatus
bella feris arcu iaculoque agitabat Hiberus,
felix heu nemorum et uitae laudandus opacae,
si sua per patrios tenuisset spicula saltus.
hunc miseratus adest infesto uulnere Ladmus.
cui saeuum adridens Narrabis Hamilcaris umbris
hanc
inquit dextram, quae iam post funera uulgi
Hannibalem uobis comitem dabit,
et ferit alte
insurgens gladio cristatae cassidis aera
perque ipsum tegimen crepitantia dissipat ossa.
tum frontem Chremetes intonsam umbrante capillo
saeptus et horrentis effingens crine galeros,
tum Masulis crudaque uirens ad bella senecta
Kartalo, non pauidus fetas mulcere leaenas,
flumineaque urna caelatus Bagrada parmam
 et uastae Nasamon Syrtis populator Hiempsal,
audax in fluctu laceras captare carinas,
una omnes dextraque cadunt iraque perempti;
nec non serpentem diro exarmare ueneno
doctus Athyr tactuque grauis sopire chelydros
ac dubiam admoto subolem explorare ceraste.
tu quoque fatidicis Garamanticus accola lucis
insignis flexo galeam per tempora cornu,
heu frustra reditum sortes tibi saepe locutas
mentitumque Iouem increpitans, occumbis, Hiarba.
et iam corporibus cumulatus creuerat agger,
perfusaeque atra fumabant caede ruinae.
tum ductorem auido clamore in proelia poscit:
fulmineus ceu Spartanis latratibus actus,
cum siluam occursu uenantum perdidit, hirto
horrescit saetis dorso et postrema capessit
proelia, canentem mandens aper ore cruorem,
†iamque gemet geminum contra uenabula dentem. 
At parte ex alia, qua se insperata iuuentus
extulerat portis, ceu spicula nulla manusque
uim ferre exitiumue queant, permixtus utrisque
Hannibal agminibus passim furit et quatit ensem,
cantato nuper senior quem fecerat igni
litore ab Hesperidum Temisus, qui carmine pollens
fidebat magica ferrum crudescere lingua:
quantus Bistoniis late Gradiuus in oris
belligero rapitur curru telumque coruscans,
Titanum quo pulsa cohors, flagrantia bella
cornipedum adflatu domat et stridoribus axis.
iamque Hostum Rutulumque Pholum ingentemque Metiscum,
iam Lygdum Duriumque simul flauumque Galaesum
et geminos, Chromin atque Gyan, demiserat umbris,
Daunum etiam, grata quo non spectatior alter
uoce mouere fora atque orando fingere mentes
nec legum custos sollertior, aspera telis
dicta admiscentem: Quaenam te, Poene, paternae
huc adigunt Furiae? non haec Sidonia tecta
feminea fabricata manu pretioue parata,
exulibusue datum dimensis litus harenis.
fundamenta deum Romanaque foedera cernis.
ast illum toto iactantem talia campo
ingenti raptum nisu medioque uirorum
auulsum inter tela globo et post terga reuinctum
Hannibal ad poenam lentae mandauerat irae,
increpitansque suos inferri signa iubebat,
perque ipsos caedis cumulos stragemque iacentum
monstrabat furibundus iter cunctosque ciebat
nomine et in praedas stantem dabat improbus urbem. 
Sed postquam a trepidis allatum feruere partem
diuersam Marte infausto, Murroque secundos
hunc superos tribuisse diem, ruit ocius amens
lymphato cursu atque ingentis deserit actus.
letiferum nutant fulgentes uertice cristae,
crine ut flammifero terret fera regna cometes
sanguineum spargens ignem: uomit atra rubentis
fax caelo radios, ac saeua luce coruscum
scintillat sidus terrisque extrema minatur.
praecipiti dant tela uiam, dant signa uirique,
atque ambae trepidant acies. iacit igneus hastae
dirum lumen apex, ac late fulgurat umbo.
 talis ubi Aegaeo surgente ad sidera ponto
per longum uasto Cori cum murmure fluctus
suspensum in terras portat mare, frigida nautis
corda tremunt: sonat ille procul flatuque tumescens
curuatis pauidas tramittit Cycladas undis.
non cuncta e muris unum incessentia tela
fumantesque ante ora faces, non saxa per artem
tormentis excussa tenent. ut tegmina primum
fulgentis galeae conspexit et arma cruento
contra solem auro rutilantia, turbidus infit:
En, qui res Libycas inceptaque tanta retardet,
Romani Murrus belli mora. foedera, faxo,
iam noscas, quid uana queant et uester Hiberus.
fer tecum castamque fidem seruataque iura:
deceptos mihi linque deos.
cui talia Murrus:
Exoptatus ades. mens olim proelia poscit
speque tui flagrat capitis: fer debita fraudum
praemia et Italiam tellure inquire sub ima.
longum in Dardanios finis iter atque niualem
Pyrenen Alpesque tibi mea dextera donat.
Haec inter cernens subeuntem comminus hostem
praeruptumque loci fidum sibi, corripit ingens
aggere conuulso saxum et nitentis in ora
deuoluit, pronoque silex ruit incitus ictu.
subsedit duro concussus fragmine muri.
tum pudor accendit mentem, nec conscia fallit
uirtus pressa loco; frendens luctatur et aegro
scandit in aduersum per saxa uetantia nisu.
sed postquam propior uicino lumine fulsit
et tota se mole tulit, uelut incita clausum
agmina Poenorum cingant, et cuncta pauentem
castra premant, lato Murrus caligat in hoste.
mille simul dextrae densusque micare uidetur
ensis et innumerae nutare in casside cristae.
conclamant utrimque acies, ceu tota Saguntos
igne micet. trahit instanti languentia leto
membra pauens Murrus supremaque uota capessit:
Conditor Alcide, cuius uestigia sacra
incolimus, terrae minitantem auerte procellam,
si tua non segni defenso moenia dextra.
Dumque orat caeloque attollit lumina supplex,
Cerne
, ait an nostris longe Tirynthius ausis
iustius adfuerit. ni displicet aemula uirtus,
haud me dissimilem, Alcide, primoribus annis
agnosces, inuicte, tuis. fer numen amicum
et, Troiae quondam primis memorate ruinis,
dexter ades Phrygiae delenti stirpis alumnos.
sic Poenus pressumque ira simul exigit ensem
qua capuli statuere morae, teloque relato
horrida labentis perfunditur arma cruore.
ilicet ingenti casu turbata iuuentus
procurrit: nota arma uiri corpusque superbo
uictori spoliare negant. coit aucta uicissim
hortando manus, et glomerata mole feruntur.
hinc saxis galea, hinc clipeus sonat aereus hastis.
incessunt sudibus librataque pondera plumbi
certatim iaciunt. decisae uertice cristae,
direptumque decus nutantum in caede iubarum.
iamque agitur largus per membra fluentia sudor,
et stant loricae squamis horrentia tela.
nec requies tegimenue datur mutare sub ictu.
genua labant, fessique umeri gestamina laxant.
tum creber penitusque trahens suspiria sicco
fumat ab ore uapor, nisuque elisus anhelo
auditur gemitus fractumque in casside murmur.
 mente aduersa domat gaudetque nitescere duris
uirtutem et decoris pretio discrimina pensat. 
Hic subitus scisso densa inter nubila caelo
erupit quatiens terram fragor, et super ipsas
bis pater intonuit geminato fulmine pugnas.
inde inter nubes uentorum turbine caeco
ultrix iniusti uibrauit lancea belli
ac femine aduerso librata cuspide sedit.
Tarpeiae rupes superisque habitabile saxum
et uos, uirginea lucentes semper in ara
Laomedonteae, Troiana altaria, flammae,
heu quantum uobis fallacis imagine teli
promisere dei! propius si pressa furenti
hasta foret, clausae starent mortalibus Alpes,
nec, Trasimenne, tuis nunc Allia cederet undis. 
Sed Iuno, aspectans Pyrenes uertice celsae
naua rudimenta et primos in Marte calores,
ut uidet impressum coniecta cuspide uulnus,
aduolat obscura circumdata nube per auras
et ualidam duris euellit ab ossibus hastam.
ille tegit clipeo fusum per membra cruorem,
tardaque paulatim et dubio uestigia nisu
alternata trahens, auersus ab aggere cedit. 
Nox tandem optatis terras pontumque tenebris
condidit et pugnas erepta luce diremit.
at durae inuigilant mentes molemque reponunt,
noctis opus. clausos acuunt extrema pericli
et fractis rebus uiolentior ultima uirtus.
hinc puer inualidique senes, hinc femina ferre
certat opem in dubiis miserando naua labori,
saxaque mananti subuectat uulnere miles.
iam patribus clarisque senum sua munia curae:
concurrunt lectosque uiros hortantur et orant
defessis subeant rebus reuocentque salutem
et Latia extremis implorent casibus arma.
Ite citi, remis uelisque impellite puppim.
saucia dum castris clausa est fera, tempore Martis
utendum est rupto et grassandum ad clara periclis.
ite citi, deflete fidem murosque ruentis
antiquaque domo meliora accersite fata.
mandati summa est: dum stat, remeate, Saguntos.
ast illi celerant, qua proxima litora, gressum
et fugiunt tumido per spumea caerula uelo. 
Pellebat somnos Tithoni roscida coniunx,
ac rutilus primis sonipes hinnitibus altos
adflarat montis roseasque mouebat habenas.
iam celsa e muris extructa mole iuuentus
clausam nocturnis ostentat turribus urbem.
rerum omnes pendent actus, et milite maesto
laxata obsidio, ac pugnandi substitit ardor,
inque ducem uersae tanto discrimine curae. 
Interea Rutulis longinqua per aequora uectis
Herculei ponto coepere existere colles
et nebulosa iugis attollere saxa Monoeci.
Thracius hos Boreas scopulos immitia regna
solus habet semperque rigens nunc litora pulsat,
nunc ipsas alis plangit stridentibus Alpes,
atque ubi se terris glaciali fundit ab Arcto,
haud ulli contra fiducia surgere uento.
uerticibus torquet rapidis mare, fractaque anhelant
aequora, et iniecto conduntur gurgite montes,
iamque uolans Rhenum Rhodanumque in nubila tollit.
hunc postquam Boreae dirum euasere furorem,
alternos maesti casus bellique marisque
 et dubium rerum euentum sermone uolutant.
O patria, o Fidei domus inclita, quo tua nunc sunt
fata loco? sacraene manent in collibus arces?
an cinis (heu superi) tanto de nomine restat?
ferte leues auras flatusque ciete secundos,
si nondum insultat templorum Poenicus ignis
culminibus, Latiaeque ualent succurrere classes.
Talibus inlacrimant noctemque diemque querelis,
donec Laurentis puppis defertur ad oras,
qua pater acceptis Anienis ditior undis
in pontum flauo descendit gurgite Thybris.
hinc consanguineae subeunt iam moenia Romae. 
Concilium uocat augustum castaque beatos
paupertate patres ac nomina parta triumphis
consul et aequantem superos uirtute senatum.
facta animosa uiros et recti sacra cupido
attollunt, hirtaeque togae neglectaque mensa
dexteraque a curuis capulo non segnis aratris.
exiguo faciles et opum non indiga corda,
ad paruos curru remeabant saepe penates. 
In foribus sacris primoque in limine templi
captiui currus, belli decus, armaque rapta
pugnantum ducibus saeuaeque in Marte secures,
perfossi clipei et seruantia tela cruorem
claustraque portarum pendent: hic Punica bella,
Aegatis cernas fusaque per aequora classe
exactam ponto Libyen testantia rostra.
hic galeae Senonum pensatique improbus auri
arbiter ensis inest, Gallisque ex arce fugatis
arma reuertentis pompa gestata Camilli,
hic spolia Aeacidae, hic Epirotica signa
et Ligurum horrentes coni parmaeque relatae
Hispana de gente rudes Alpinaque gaesa. 
Sed postquam clades patefecit et horrida bella
orantum squalor, praesens astare Sagunti
ante oculos uisa est extrema precantis imago.
tum senior maesto Sicoris sic incipit ore:
Sacrata gens clara fide, quam rite fatentur
Marte satam populi ferro parere subacti,
ne crede emensum leuia ob discrimina pontum.
uidimus obsessam patriam murosque trementis,
et, quem insana freta aut coetus genuere ferarum,
uidimus Hannibalem. procul his a moenibus, oro,
arcete, o superi, nostroque in Marte tenete
fatiferae iuuenem dextrae! qua mole sonantis
exigit ille trabes! et quantus crescit in armis!
trans iuga Pyrenes, medium indignatus Hiberum,
exciuit Calpen et mersos Syrtis harenis
molitur populos maioraque moenia quaerit.
 omnis Hiber, omnis rapidis fera Gallia turmis,
omnis ab aestifero sitiens Libys imminet axe.
spumeus hic medio qui surgit ab aequore fluctus,
si prohibere piget, uestras effringet in urbes.
an tanti pretium motus ruptique per enses
foederis hoc iuueni iurata in bella ruenti
creditis, ut statuat superatae iura Sagunto?
ocius ite, uiri, et nascentem extinguite flammam,
ne serae redeant post aucta pericula curae.
quamquam o, si nullus terror, non obruta iam nunc
semina fumarent belli, uestraene Sagunto
spernendum consanguineam protendere dextram?
per uos culta diu Rutulae primordia gentis
Laurentemque larem et genetricis pignora Troiae,
conseruate pios, qui permutare coacti
Acrisioneis Tirynthia culmina muris.
uos etiam Zanclen Siculi contra arma tyranni
iuuisse egregium, uos et Campana tueri
moenia, depulso Samnitum robore, dignum
Sigeis duxistis auis. uetus incola Dauni,
testor uos, fontes et stagna arcana Numici,
cum felix nimium dimitteret Ardea pubem,
sacra domumque ferens et aui penetralia Turni
ultra Pyrenen Laurentia nomina duxi.
cur ut decisa atque auulsa a corpore membra
despiciar, nosterque luat cur foedera sanguis?
Tandem, ut finitae uoces, (miserabile uisu)
summissi palmas, lacerato tegmine uestis,
adfigunt proni squalentia corpora terrae.
inde agitant consulta patres curasque fatigant.
Lentulus, ut cernens accensae tecta Sagunti,
poscendum poenae iuuenem celerique negantis
exuri bello Carthaginis arua iubebat.
at Fabius, cauta speculator mente futuri
nec laetus dubiis parcusque lacessere Martem
et melior clauso bellum producere ferro,
prima super tantis rebus pensanda, ducisne
ceperit arma furor, patres an signa moueri
censuerint, mittique uiros, qui exacta reportent.
prouidus haec ritu uatis fundebat ab alto
pectore praemeditans Fabius surgentia bella,
ut saepe e celsa grandaeuus puppe magister,
prospiciens signis uenturum in carbasa Corum,
summo iam dudum substringit lintea malo.
sed lacrimae atque ira mixtus dolor impulit omnis
praecipitare latens fatum, lectique senatu,
qui ductorem adeant; si perstet surdus in armis
pactorum, uertant inde ad Carthaginis arces
nec diuum oblitis indicere bella morentur."
54,Seneca (Younger),oct,"Iam vaga caelo sidera fulgens
Aurora fugat.
surgit Titan radiante coma
mundoque diem reddit clarum,
age. tot tantis onerata malis,
repete assuetos iam tibi questus
atque aequoreas vince Alcyonas,
vince et volucres Pandionias:
gravior namque his fortuna tua est.
semper, genetrix, deflenda mihi,
prima meorum causa malorum,
tristes questus natae exaudi,
si quis remanet sensus in umbris,
utinam ante manu grandaeva sua
mea rupisset stamina Clotho,
tua quam maerens vulnera vidi
oraque foedo sparsa cruore!
o lux semper funesta mihi,
tempore ab illo
lux es tenebris invisa magis:
tulimus saevae iussa novercae,
hostilem animum vultusque truces,
illa illa meis tristis Erinys
thalamis Stygios praetulit ignes
teque extinxit, miserande pater,
modo cui totus paruit orbis
cuique Britanni
ultra Oceanum terga dedere,
ducibus nostris ante ignoti
iurisque sui.
coniugis, heu me, pater, insidiis
oppresse iaces servatque domus
cum prole tua capta tyranno.
Fulgore primo captus et fragili bono
fallacis aulae quisquis attonitus stupet,
subito† latentis ecce Fortunae impetu
modo praepotentem cernat eversam domum
stirpem que Claudi, cuius imperio fuit
subiectus orbis, paruit liber diu
Oceanus et recepit invitus rates.
en qui Britannis primus imposuit iugum,
ignota tantis classibus texit freta
interque gentes barbaras tutus fuit
et saeva maria, coniugis scelere occidit;
mox illa gnati: cuius extinctus iacet
frater venenis, maeret infelix soror
eademque coniunx nec graves luctus valet
ira coacta tegere crudelis viri;
quem sancta refugit semper, atque odio pari
ardens maritus mutua flagrat face.
animum dolentis nostra solatur fides
pietasque frustra: vincit immitis dolor
consilia nostra nec regi mentis potest
generosus ardor, sed malis vires capit.
heu quam nefandum prospicit noster timor
scelus, quod utinam numen avertat deum.
O mea nullis aequanda malis
fortuna, licet
repetam luctus, Electra tuos.
tibi maerenti caesum licuit
flere parentem,
scelus ulcisci vindice fratre,
tua quem pietas hosti rapuit
texitque fides:
me crudeli sorte parentes
raptos prohibet lugere timor
fratrisque necem deflere vetat,
in quo fuerat spes una mihi
totque malorum breve solamen.
nunc in luctus servata meos
magni resto nominis umbra.
Vox en nostras perculit aures
tristis alumnae; cesset thalamis
inferre gradus tarda senectus?
Excipe nostras lacrimas, nutrix,
testis nostri fida doloris.
Quis te tantis solvet curis,
miseranda, dies?
Qui me Stygias mittet ad umbras.
Omina quaeso sint ista procul.
Non vota meos tua nunc casus,
sed fata regunt.
Dabit afflictae meliora deus
tempora mitis; tu modo blando
vince obsequio placata virum
Vincam saevos ante leones
tigresque truces,
fera quam saevi corda tyranni.
odit genitos sanguine claro,
spernit superos hominesque simul,
nec fortunam capit ipse suam
quam dedit illi per scelus ingens
infanda parens, licet ingratum
dirae pudeat munere matris
hoc imperium cepisse, licet
tantum munus morte rependat,
feret hunc titulum post fata tamen
femina longo semper in aevo.
Animi retine verba furentis,
temere emissam comprime vocem.
Toleranda quamvis patiar, haud umquam queant
nisi morte tristi nostra finiri mala.
genetrice caesa, per scelus rapto patre,
orbata fratre, miseriis luctu obruta,
maerore pressa, coniugi invisa ac meae
subiecta famulae luce non grata fruor,
trepidante semper corde non mortis metu,
sed sceleris— absit crimen a fatis meis,
mori iuvabit; poena nam gravior nece est
videre tumidos et truces miserae mihi
vultus tyranni iungere atque hosti oscula. no
timere nutus cuius obsequium meus
haud ferre posset fata post fratris dolor
scelere interempti, cuius imperium tenet
et sorte gaudet auctor infandae necis.
quam saepe tristis umbra germani meis
offertur oculis, membra cum solvit quies
et fessa fletu lumina oppressit sopor:
modo facibus atris armat infirmas manus
oculosque et ora fratris infestus petit,
modo trepidus idem refugit in thalamos meos
persequitur hostis atque inhaerenti mihi
violentus ensem per latus nostrum rapit.
tunc tremor et ingens excutit somnos pavor
renovatque luctus et metus miserae mihi.
adice his superbam paelicem, nostrae domus
spoliis nitentem"", cuius in munus suam
Stygiae parentem natus imposuit rati,
quam dira post naufragia superato mari
ferro interemit saevior pelagi fretis:
quae spes salutis post nefas tantum mihi?
inimica victrix imminet thalamis meis
odioque nostri flagrat et pretium stupri
iustae maritum coniugis poscit caput.
emergere umbris et fer auxilium tuae
natae invocanti, genitor, aut Stygios sinus
tellure rupta pande, quo praeceps ferar.
Frustra parentis invocas manes tui,
miseranda, frustra, nulla cui prolis suae
manet inter umbras cura: qui nato suo
praeferre potuit sanguine alieno satum
genitamque fratris coniugem pactus sibi
toris nefandis flebili iunxit face.
hinc orta series facinorum: caedes, doli,
regni cupido, sanguinis clari sitis;
mactata soceri concidit thalamis gener
victima, tuis ne fieret hymenaeis potens.
pro facinus ingens! feminae est munus datus
Silanus et cruore foedavit suo
patrios penates,-criminis ficti reus.
intravit hostis, ei mihi, captam domum,
dolis novercae principis factus gener
idemque natus, iuvenis infandi ingeni,
scelerum capacis, dira cui genetrix facem
accendit et te iunxit invitam metu.
tantoque victrix facta successu ferox
ausa imminere est orbis imperio sacri.
quis tot referre facinorum formas potest
et spes nefandas feminae et blandos dolos
regnum petentis per gradus scelerum omnium?
tunc sancta Pietas extulit trepidos gradus
vacuamque Erinys saeva funesto pede
intravit aulam, polluit Stygia face
sacros penates, iura naturae furens
fasque omne rupit: miscuit coniunx viro
venena saeva, cecidit atque eadem sui
mox scelere nati; tu quoque extinctus iaces,
deflende nobis semper infelix puer,
modo sidus orbis, columen augustae domus,
Britanniae, heu me, nunc levis tantum cinis
et tristis umbra; saeva cui lacrimas dedit
etiam noverca, cum rogis artus tuos
dedit cremandos membraque et vultus deo
similes volanti funebris flamma abstulit.
Extinguat et me, ne manu nostra cadat!
Natura vires non dedit tantas tibi.
Dolor ira maeror miseriae luctus dabunt.
Vince obsequendo potius immitem virum.
Vt fratrem ademptum scelere restituat mihi?
Incolumis ut sis ipsa, labentem ut domum
genitoris olim subole restituas tua.
Expectat aliam principis subolem domus;
me dira miseri fata germani trahunt.
Confirmet animum civium tantus favor.
Solatur iste nostra, non relevat mala.
Vis magna populi est.
Principis maior
tamen.
Respiciet ipse coniugem,
Paelex vetat.
Invisa cunctis nempe.
Sed cara est viro.
Nondum uxor est.
Iam fiet, et genetrix
simul.
Iuvenilis ardor impetu primo furit,
languescit idem facile nec durat diu
in Venere turpi, ceu levis flammae vapor:
amor perennis coniugis castae manet.
violare prima quae toros ausa est tuos
animumque domini famula possedit diu,
iam metuit eadem—
Nempe praelatum sibi.
Subiecta et humilis, atque monumenta extruit
quibus timorem fassa testatur suum.
et hanc levis fallaxque destituet deus
volucer Cupido: «it licet forma eminens.
opibus superba, gaudium capiet breve.
Passa est similes ipsa dolores
regina deum,
cum se formas vertit in omnes
dominus caeli divumque pater-
et modo pennas sumpsit oloris
modo Sidonii cornua tauri,
aureus idem fluxit in imbri;
fulgent caelo sidera Ledae,
patrio residet Bacchus Olympo,
deus Alcides possidet Heben
nec Iunonis iam timet iras,
cuius gener est qui fuit hostis,
vicit sapiens tamen obsequium
coniugis altae pressusque dolor:
sola Tonantem tenet aetherio'
secura toro maxima Iuno,
nec mortali captus forma
deserit altam Iuppiter aulam,
tu quoque, terris altera Iuno,
soror Augusti coniunxque, graves
vince dolores.
Iungentur ante saeva sideribus freta
et ignis undae, Tartaro tristi polus,
lux alma tenebris, roscidae nocti dies,
quam cum scelesti coniugis mente impia
mens nostra, semper fratris extincti memor.
utinam nefandi principis dirum caput
obruere flammis caelitum rector paret,
qui saepe terras fulmine infesto quatit
mentesque nostras ignibus terret sacris
novisque monstris; vidimus caelo iubar
ardens cometam pandere infestam facem,
qua plaustra tardus noctis aeterna vice
regit Bootes, frigore Arctoo rigens:
en ipse diro spiritu saevi ducis
polluitur aether, gentibus clades novas
minantur astra, quas regit dux impius.
non tam ferum Typhona neglecto Iove
irata Tellus edidit quondam parens:
hic gravior illo pestis, hic hostis deum
hominumque templis expulit superos suis
civesque patria, spiritum fratri abstulit,
hausit cruorem matris— et lucem videt
fruiturque vita noxiam atque animam trahit!
pro summe genitor, tela cur frustra iacis
invicta totiens temere regali manu?
in tam nocentem dextra cur cessat tua?
utinam suorum facinorum poenas luat
orbis tyrannus, quem premit turpi iugo
morumque vitiis nomen Augustum inquinat!
Indignus ille, fateor, est thalamis tuis,
insitivus, Domitio genitus patre,
sed cede fatis atque fortunae tuae,
alumna, quaeso neve violentam move
iram mariti, forsitan vindex deus
existet aliquis, Iactus et veniet dies.
Gravi deorum nostra iam pridem domus
urgetur ira, prima quam pressit Tenus
furore miserae dura genetricis meae,
quae nupta demens nupsit incesta face,
oblita nostri, coniugis, legum immemor.
illi soluta crine, succincta anguibus
ultrix Erinys venit ad Stygios toros
raptasque thalamis sanguine extinxit faces:
incendit ira principis pectus truci
caedem in nefandam: cecidit infelix parens,
heu, nostra ferro meque perpetuo obruit
extincta luctu; coniugem traxit suum
natumque ad umbras, prodidit lapsam domum.
Renovare luctus parce cum fletu pios,
manes parentis neve sollicita tuae,
graves furoris quae sui poenas dedit.
Quae fama modo venit ad aures?
utinam falso credita perdat
frustra totiens iactata fidem,
nec nova coniunx nostri thalamos
principis intret teneatque suos
nupta penates Claudia proles;
edat partu pignora pacis
qua tranquillus gaudeat orbis
servetque decus Roma aeternum,
fratris thalamos sortita tenet
maxima Iuno;
soror Augusti sociata toris
cur a patria pellitur aula?
sancta quid illi prodest pietas
divusque pater,
quid virginitas castusque pudor?
nos quoque nostri sumus immemores
post fata ducis, cuius stirpem
prodimus aegro suadente metu.
vera priorum virtus quondam
Romana fuit verumque genus
Martis in illis sanguisque viris,
illi reges hac expulerunt
urbe superbos
ultique tuos sunt bene manes,
[virgo, dextra caesa parentis
ne servitium paterere grave et
improba ferret praemia victrix
dira libido.
te quoque bellum triste secutum est,]
mactata tua miseranda manu,
nata Lucreti,
stuprum saevi passa tyranni.
dedit infandi sceleris poenas
cum Tarquinio Tullia coniunx,
quae per caesi membra parentis
egit saevos impia currus
laceroque seni violenta rogos
nata negavit.
haec quoque nati videre nefas
saecula magnum,
cum Tyrrhenum rate ferali
princeps captam fraude parentem
misit in aequor.
properant placidos linquere portus
iussi nautae,
resonant remis pulsata freta:
fertur in altum provecta ratis,
quae resoluto robore labens
pressa dehiscit sorbetque mare.
tollitur ingens clamor ad astra
cum femineo mixtus planctu.
mors ante oculos dira vagatur;
quaerit leti sibi quisque fugam:
alii lacerae puppis tabulis
haerent nudi fluctusque secant,
repetunt alii litora nantes;
multos mergunt fata profundo,
scindit vestes Augusta suas
laceratque comas
rigat et maestis fletibus ora.
postquam spes est nulla salutis,
ardens ira, iam victa malis:
'haec' exclamat 'mihi pro tanto
munere reddis praemia, nate?
hac sum, fateor, digna carina,
quae te genui, quae tibi lucem
atque imperium nomenque dedi
Caesaris amens.
exere vultus Acheronte tuos
poenisque meis pascere, coniunx:
ego causa tuae, miserande, necis
natoque tuo funeris auctor
en, ut merui, ferar ad manes
inhumata tuos,
obruta saevis aequoris undis'.
feriunt fluctus ora loquentis,
ruit in pelagus
rursumque salo pressa resurgit,
pellit palmis cogente metu
freta, set cedit fessa labori.
mansit tacitis in pectoribus
spreta tristi iam morte fides:
multi dominae ferre auxilium
pelago fractis viribus audent,
bracchia quamvis lenta trahentem
voce hortantur manibusque levant.
quid tibi saevi
fugisse maris profuit undas?
ferro es nati moritura tui,
cuius facinus vix posteritas,
tarde semper saecula credent.
furit ereptam pelagoque dolet
vivere matrem
impius, ingens geminatque nefas:
ruit in miserae fata parentis
patiturque moram sceleris nullam.
missus peragit iussa satelles:
reserat dominae pectora ferro.
caedis moriens illa ministrum
rogat infelix,
utero dirum condat ut ensem:
'hic est, hic est fodiendus' ait
'ferro, monstrum qui tale tulit
post hanc vocem
cum supremo mixtam gemitu
animam tandem
per fera tristem vulnera reddit.
Quid me, potens Fortuna, fallaci mihi
blandita vultu, sorte contentum mea
alte extulisti, gravius ut ruerent edita
receptus arce totque prospicerem metus?
melius latebam procul ab invidiae malis
remotus inter Corsici rupes maris,
ubi liber animus et sui iuris mihi
semper vacabat studia recolenti mea.
o quam iuvabat, quo nihil maius parens
Natura genuit, operis immensi artifex,
caelum intueri, [solis et currus sacros
mundique motus] solis alternas vices
orbemque Phoebea, astra quem cingunt vaga,
lateque fulgens aetheris magni decus;
qui si senescit, tantus in caecum chaos
casurus iterum: tunc adest mundo dies
supremus ille, qui premat genus impium
caeli ruina, rursus ut stirpem novam
generet renascens melior, ut quondam tulit
iuvenis, tenente regna Saturno poli.
tunc illa virgo, numinis magni dea,
Iustitia, caelo missa cum sancta Fide
terris regebat mitis humanum genus.
non bella norant, non tubae fremitus truces,
non arma gentes, cingere assuerant suas
muris nec urbes: pervium cunctis iter,
communis usus omnium rerum fuit;
et ipsa Tellus laeta fecundos sinus
pandebat ultro, tam piis felix parens
et tuta alumnis. alia sed suboles minus
conspecta mitis, tertium sollers genus
novas ad artes extitit, sanctum tamen;
mox inquietum, quod sequi cursu feras
auderet acres, fluctibus tectos gravi
extrahere pisces rete vel calamo levi
decipere volucres crate vel * *
tenere laqueo, premere subiectos iugo
tauros feroces, vomere immunem prius
sulcare terram, laesa quae fruges suas
interius alte condidit sacro sinu.
sed in parentis viscera intravit suae
deterior aetas: eruit ferrum grave
aurumque, saevas mox et armavit manus;
partita fines regna constituit, novas
extruxit urbes/ tecta defendit sua,
aliena telis aut petit praedae imminens.
neglecta terras fugit et mores feros
hominum et cruenta caede pollutas manus
Astraea virgo, siderum magnum decus.
cupido belli crevit atque auri fames
totum per orbem, maximum exortum est malum
luxuria, pestis blanda, cui vires dedit
roburque longum tempus atque error gravis.
collecta vitia per tot aetates diu
in nos redundant: saeculo premimur gravi,
quo scelera regnant, saevit impietas furens,
turpi libido Venere dominatur potens,
luxuria victrix orbis immensas opes
iam pridem avaris manibus, ut perdat, rapit.
sed ecce, gressu fertur attonito
trucique vultu, quid ferat mente horreo.
Perage imperata: mitte, qui Plauti mihi
Sullaeque caesi referat abscisum caput.
Iussa haud morabor: castra confestim petam.
Nihil in propinquos temere constitui decet.
Iustum esse facile est cui vacat pectus metu.
Magnum timoris remedium clementia est.
Extinguere hostem maxima est virtus ducis.
Servare cives maior est patriae patri.
Praecipere mitem convenit pueris senem.
Regenda magis est fervida adolescentia.
Aetate in hac sat esse consilii reor.
Vt facta superi comprobent semper tua.
Stulte verebor, ipse cum faciam, deos.
Hoc plus verere quod licet tantum tibi.
Fortuna nostra cuncta permittit mihi.
Crede obsequenti parcius: levis est dea.
Inertis est nescire quid liceat sibi.
Id facere laus est quod decet, non quod licet.
Calcat iacentem vulgus.
Invisum opprimit.
Ferrum tuetur principem.
Melius fides.
Decet timeri Caesarem.
At plus diligi.
Metuant necesse est—
Quicquid exprimitur
grave est.
Iussisque nostris pareant.
Iusta impera.
Statuam ipse.
Quae consensus efficiat rata.
Respectus ensis faciet.
HOC absit nefas.
An patiar ultra sanguinem nostrum peti,
inultus et contemptus ut subito opprimar?
exilia non fregere summotos procul
Plautum atque Sullam, pertinax quorum furor
armat ministros sceleris in caedem meam,
absentium cum maneat etiam ingens favor
in urbe nostra, qui fovet spes exulum.
tollantur hostes ense suspecti mihi,
invisa coniunx pereat et carum sibi
fratrem sequatur, quicquid excelsum est cadat.
Pulcrum eminere est inter illustres viros,
consulere patriae, parcere afflictis, fera
caede abstinere tempus atque irae dare,
orbi quietem, saeculo pacem suo.
haec summa virtus, petitur hac caelum via.
sic ille patriae primus Augustus parens
complexus astra est colitur et templis deus.
illum tamen Fortuna iactavit diu
terra marique per graves belli vices,
hostes parentis donec oppressit, sui;
tibi numen incruenta summisit suum
et dedit habenas imperi facili manu
nutuque terras maria subiecit tuo.
invidia tristis victa consensu pio
cessit; senatus, equitis accensus favor;
plebisque votis atque iudicio patrum
tu pacis auctor, generis humani arbiter
electus orbem iam sacra specie regis
patriae parens: quod nomen ut serves petit
suosque cives Roma commendat tibi.
Munus deorum est, ipsa quod servit mihi
Roma et senatus quodque ab invitis preces
humilesque voces exprimit nostri metus.
servare cives principi et patriae graves,
claro tumentes genere quae dementia est,
cum liceat una voce suspectos sibi
mori iubere? Brutus in caedem ducis,
a quo salutem tulerat, armavit manus:
invictus acie, gentium domitor, Iovi
aequatus altos ipse per honorum gradus
Caesar nefando civium scelere occidit.
quantum cruoris Roma tum vidit sui.
lacerata totiens! ille qui meruit pia
virtute caelum, divus Augustus, viros
quot interemit nobiles, iuvenes senes
sparsos per orbem, cum suos mortis metu
fugerent penates et trium ferrum ducum,
tabula notante deditos tristi neci!
exposita rostris capita caesorum patres
videre maesti, flere nec licuit suos,
non gemere dira tabe polluto foro,
stillante sanie per putres vultus gravi.
nec finis hic cruoris aut caedis stetit:
pavere volucres et feras saevas diu
tristes Philippi, † hausit et Siculum mare
classes virosque † saepe cedentes suos.
concussus orbis viribus magnis ducum:
superatus acie puppibus Nilum petit
fugae paratis, ipse periturus brevi:
hausit cruorem incesta Romani ducis
Aegyptus iterum; nunc leves umbras tegit.
illic sepultum est impie gestum diu
civile bellum, condidit tandem suos
iam fessus enses victor hebetatos feris
vulneribus, et continuit imperium metus.
armis fideque militis tutus fuit,
pietate nati factus eximia deus,
post fata consecratus et templis datus.
nos quoque manebunt astra, si saevo prior
ense occuparo quicquid infestum est mihi
dignaque nostram subole fundaro domum.
Implebit aulam stirpe caelesti tuam
generata divo Claudiae gentis decus,
sortita fratris more Iunonis toros.
Incesta genetrix detrahit generi fidem,
animusque numquam coniugis iunctus mihi.
Teneris in annis haud satis clara est fides,
pudore victus cum tegit flammas amor.
Hoc equidem et ipse credidi frustra diu,
manifesta quamvis pectore insociabili
vultuque signa properent odium mei,
tandem quod ardens statuit ulcisci dolor.
dignamque thalamis coniugem inveni meis
genere atque forma, victa cui cedat Venus
Iovisque coniunx et ferox armis dea.
Probitas fidesque coniugis, mores pudor
placeant marito: sola perpetuo manent
subiecta nulli mentis atque animi bona;
florem decoris singuli carpunt dies.
Omnes in unam contulit laudes deus
talemque nasci fata voluerunt mihi.
Recedet a te (temere ne credas) amor.
Quem summovere fulminis dominus nequit,
caeli tyrannum, saeva qui penetrat freta
Ditisque regna, detrahit superos polo?
Volucrem esse Amorem fingit immitem deum
mortalis error, armat et telis manus
arcuque sacras, instruit saeva face
genitumque credit Venere, Vulcano satum:
vis magna mentis blandus atque animi calor
Amor est; iuventa gignitur, luxu otio
nutritur inter laeta Fortunae bona.
quem si fovere atque alere desistas, cadit
brevique vires perdit extinctus suas.
Hanc esse vitae maximam causam reor,
per quam voluptas oritur; interitu caret,
cum procreetur semper humanum genus
Amore grato, qui truces mulcet feras.
hic mihi iugales praeferat taedas deus
iungatque nostris igne Poppaeam toris.
Vix sustinere possit hos thalamos dolor
videre populi, sancta nec pietas sinat.
Prohibebor unus facere quod cunctis licet?
Maiora populus semper a summo exigit.
Libet experiri, viribus fractus meis
an cedat animis temere conceptus favor.
Obsequere potius civibus placidus tuis.
Male imperatur, cum regit vulgus duces.
Nihil impetrare cum valet, iuste dolet.
Exprimere ius est, ferre quod nequeunt preces?
Negare durum est.
Principem cogi nefas.
Remittat ipse.
Fama sed victum feret.
Levis atque vana.
Sit licet, multos notat.
Excelsa metuit.
Non minus carpit tamen.
Facile opprimetur. merita te divi patris
aetasque frangat coniugis, probitas pudor. ,
Desiste tandem, iam gravis nimium mihi,
instare: liceat facere quod improbat.
et ipse populi vota iam pridem moror,
cum portet utero pignus et partem mei.
quin destinamus proximum thalamis diem?
Tellure rupta Tartaro gressum extuli,
Stygiam cruenta praeferens dextra facem
thalamis scelestis: nubat his flammis meo
nato iuncta, quas vindex manus
dolorque matris vertet ad tristes rogos.
manet inter umbras impiae caedis mihi
semper memoria, manibus nostris gravis
adhuc inultis: reddita est meritis meis
funesta merces puppis et pretium imperi
nox illa qua naufragia deflevi mea;
comitum necem natique crudelis nefas
deflere votum fuerat— haud tempus datum est
lacrimis, sed ingens scelere geminavit nefas.
perempta ferro, foeda vulneribus sacros
intra penates spiritum effudi gravem
erepta pelago, sanguine extinxi meo
nec odia nati: saevit in nomen ferus
matris tyrannus, obrui meritum cupit,
simulacra, titulos destruit matris metu
totum per orbem quem dedit poenam in meam
puero regendum noster infelix amor.
extinctus umbras agitat infestus meas
flammisque vultus noxios coniunx petit,
instat', minatur, imputat fatum mihi
tumulumque nati, poscit auctorem necis,
iam parce: dabitur, tempus haud longum peto.
ultrix Erinys impio dignum parat
letum tyranno, verbera et turpem fugam
poenasque quis et Tantali vincat sitim,
dirum laborem Sisyphi, Tityi alitem
Ixionisque membra rapientem rotam.
licet extruat marmoribus atque auro tegat
superbus aulam, limen armatae ducis
servent cohortes, mittat immensas opes
exhaustus orbis, supplices dextram petant
Parthi cruentam, regna divitias ferant:
veniet dies tempusque quo reddat sui
animam nocentem sceleribus, iugulum hostibus
desertus ac destructus et cunctis egens.
heu, quo labor, quo vota ceciderant mea?
quo te furor provexit attonitum tuus
et fata, nate, cedat ut tantis malis
genetricis ira quae tuo scelere occidit?
utinam antequam te parvulum in lucem edidi
aluique, saevae nostra lacerassent ferae
viscera: sine ullo scelere, sine sensu innocens
meus occidisses; iunctus atque haerens mihi
semper quietam cerneres sedem inferum,
proavos patremque, nominis magni viros,
quos nunc pudor luctusque perpetuus manet
ex te, nefande, meque quae talem tuli.
quid tegere cesso Tartaro vultus meos,
noverca coniunx mater infelix meis?
Parcite lacrimis urbis festo
laetoque die, ne tantus amor
nostrique favor principis acres
suscitet iras vobisque ego sim
causa malorum, non hoc primum
pectora vulnus mea senserunt:
graviora tuli; dabit hic nostris
finem curis vel morte dies:
non ego saevi cernere cogar
coniugis ora,
non invisos intrare mihi
thalamos famulae;
soror Augusti, non uxor ero.
absint tantum tristes poenae
letique metus.
scelerum diri, miseranda, viri
potes hoc demens sperare memor?
hos ad thalamos servata diu
victima tandem funesta cades.
sed quid patrios saepe penates
respicis udis confusa genis?
propera tectis efferre gradus,
linque cruentam principis aulam.
En illuxit suspecta diu,
fama totiens iactata dies:
cessit thalamis Claudia diri
pulsa Neronis,
quos iam victrix tenet,
cessat pietas dum nostra gravi
compressa metu segnisque dolor.
ubi Romani vis est populi,
fregit claros quae saepe duces,
dedit in victae leges patriae,
fasces dignis civibus olim,
iussit bellum pacemque, feras
gentes domuit,
captos reges carcere clausit?
gravis en oculis undique nostris
iam fulget imago,
iuncta Neroni!
affligat humo violenta manus
similes nimium vultus dominae
ipsamque toris detrahat altis
petat infestis mox et flammis
telisque feris principis aulam.
Quo trepida gressum coniugis thalamis tui
effers, alumna, quidve secretum petis
turbata vultu? cur genae fletu madent?
certe petitus precibus et votis dies
nostris refulsit: Caesari iuncta es tuo
taeda iugali, quem tuus cepit decor
et culpa †Senecae, tradidit vinctum tibi
genetrix Amoris, maximum numen, Venus.
o qualis altos quanta pressisti toros
residens in aula! vidit attonitus tuam
formam senatus, tura cum superis dares
sacrasque grato spargeres aras mero,
velata summum flammeo tenui caput;
et ipse lateri iunctus atque haerens tuo
sublimis inter civium laeta omina
incessit habitu atque ore laetitiam gerens
princeps superbo: talis emersam freto
spumante Peleus coniugem accepit Thetin,
quorum toros celebrasse caelestes ferunt,
pelagique numen omne consensu pari.
quae subita vultus causa mutavit tuos?
quid pallor iste, quid ferant lacrimae doce.
Confusa tristi proximae noctis metu
visuque, nutrix, mente turbata feror,
defecta sensu. laeta nam postquam dies
'sideribus atris cessit et nocti polus,
inter Neronis iuncta complexus mei
somno resolvor; nec diu placida frui
quiete licuit. visa nam thalamos meos
celebrare turba est maesta: resolutis comis
matres Latinae flebiles planctus dabant;
inter tubarum saepe terribilem sonum
sparsam cruore coniugis genetrix mei
vultu minaci saeva quatiebat facem,
quam dum sequor coacta praesenti metu,
diducta subito patuit ingenti mihi
tellus hiatu; lata quo praeceps toros
cerno iugales pariter et miror meos,
in quis residi fessa. venientem intuor
comitante turba coniugem quondam meum
natumque; properat petere complexus meos
Crispinus, intermissa, libare oscula:
irrupit intra tecta cum trepidus mea
ensemque iugulo condidit saevum Nero.
tandem quietem magnus excussit timor;
quatit ossa et artus horridus nostros tremor
pulsatque pectus; continet vocem timor,
quam nunc fides pietasque produxit tua.
heu quid minantur inferum manes mihi
aut quem cruorem coniugis vidi mei?
Quaecumque mentis agitat intentus vigor,
ea per quietem sacer et arcanus refert
veloxque sensus. coniugem thalamos toros
vidisse te miraris amplexu novi
haerens mariti? sed movent laeto die
pulsata palmis pectora et fusae comae?
discidia planxerunt sacros
inter penates fratris et patrium larem.
fax illa, quam secuta es, Augustae manu
praelata clarum nomen invidia tibi
partum ominatur. inferum sedes toros
stabiles futuros spondet aeternae domus.
iugulo quod ensem condidit princeps tuus:
bella haud movebit, pace sed ferrum teget.
recollige animum, recipe laetitiam, precor.
timore pulso redde te thalamis tuis.
Delubra et aras petere constitui sacras,
caesis litare victimis numen deum,
ut expientur noctis et somni minae
terrorque in hostes redeat attonitus meos.
tu vota pro me suscipe et precibus piis
superos adora, maneat ut praesens status.
Si vera loquax fama Tonantis
furta et gratos narrat amores
(quem modo Ledae pressisse sinum
tectum plumis pennisque ferunt,
modo per fluctus raptam Europen
taurum tergo portasse trucem),
quae regit et nunc deseret astra,
petet amplexus, Poppaea, tuos,
quos et Ledae praeferre potest
et tibi, quondam cui miranti
fulvo, Danae, fluxit in auro.
formam Sparte iactet alumnae
licet et Phrygius praemia pastor:
vincet vultus haec Tyndaridos
qui moverunt horrida bella
Phrygiaeque solo regna dedere.
Sed quis gressu ruit attonito
aut quid portat pectore anhelo?
Quicumque tectis excubat miles ducis,
defendat aulam cui furor populi imminet,
trepidi cohortes ecce praefecti trahunt
praesidia ad urbis, victa nec cedit metu
concepta rabies temere, sed vires capit.
Quis iste mentes agitat attonitus furor?
favore percussa agmina
et efferata per nefas ingens ruunt.
Quid ausa facere quove consilio doce.
Reddere penates Claudiae divi parant
torosque fratris, debitam partem imperi.
Quos iam tenet concordi fide?
Hic urit animos pertinax nimium favor
et in furorem temere praecipites agit:
quaecumque claro marmore effigies stetit
aut aere fulgens, ora gerens,
afflicta vulgi manibus et saevo iacet
eversa ferro; membra per partes trahunt
deducta laqueis, obruunt turpi diu
calcata caeno, verba conveniunt feris
immixta factis quae timor reticet meus.
sepire flammis principis sedem parant,
populi nisi irae coniugem reddat novam,
reddat penates Claudiae victus suos.
ut noscat ipse civium motus, mea
voce haud morabor iussa praefecti exequi.
Quid fera frustra bella movetis?
invicta gerit tela Cupido:
flammis vestros obruet ignes
quis extinxit fulmina saepe
captumque Iovem caelo traxit.
laeso tristes dabitis poenas
sanguine vestro.
non est patiens fervidus irae
facilisque regi:
ille ferocem iussit Achillem
pulsare lyram,
fregit Danaos, fregit Atridem,
regna evertit Priami, claras
diruit urbes:
et nunc animus quid ferat horret
vis immitis violenta dei.
O lenta nimium militis nostri manus
et ira patiens post nefas tantum mea,
quod non cruor civilis accensas faces
extinguit in nos, caede nec populi madet
funerea Roma quae viros tales tulit.
at illa. cui me civium subicit furor,
suspecta coniunx et soror semper mihi,
tandem dolori spiritum reddat meo
iramque nostram sanguine extinguat suo.
admissa sed iam morte puniri parum est:
graviora meruit impium plebis scelus:
mox tecta flammis"" concitant urbis meis,
ignes ruinae noxium populum premant
turpisque egestas, saeva cum luctu fames.
exultat ingens saeculi nostri bonis
corrupta turba nec capit clementiam
ingrata nostram ferre nec pacem potest,
sed inquieta rapitur hinc audacia,
hinc temeritate fertur in praeceps sua:
malis domanda est et gravi semper iugo
premenda, ne quid simile temptare audeat
contraque sanctos coniugis vultus meae
attollere oculos: fracta per poenas metu
parere discet principis nutu sui.
sed adesse cerno rara quem pietas virum
fidesque castris nota praeposuit meis.
Populi furorem caede paucorum, diu
qui restiterunt temere, compressum affero.
Et hoc sat est? sic miles audisti ducem?
compressit! haec vindicta debetur mihi?
Cecidere motus impio ferro duces.
Quid illa turba, petere quae flammis meos
ausa est penates, principi legem dare,
abstrahere nostris coniugem caram toris,
violare quantum licuit incesta manu
et voce dira? debita poena vacat?
Poenam dolor constituet in cives tuos?
Constituet, aetas nulla quam famae eximat.
Tua temperet nos ira, non noster timor.
Iram expiabit prima quae meruit meam.
Quam poscat ede, nostra ne parcat manus.
Caedem sororis poscit et dirum caput.
Horrore vinctum trepidus astrinxit rigor.
Parere dubitas?
Cur meam damnas fidem?
Quod parcis hosti.
Femina hoc nomen capit?
Si scelera cepit.
Estne qui sontem arguat?
Populi furor.
Quis regere dementes valet?
Qui concitare potuit.
Haud quemquam reor.
Mulier, dedit natura cui pronum malo
animum, ad nocendum pectus instruxit dolis.
Sed vim negavit,
Vt ne inexpugnabilis
esset, sed aegras frangeret vires timor
vel poena; quae iam sera damnatam premet
diu nocentem, tolle consilium ac preces
et imperata perage: devectam rate
procul in remotum litus interimi iube,
tandem ut residat pectoris nostri timor.
O funestus multis populi
dirusque favor,
qui cum flatu vela secundo
ratis implevit vexitque procul,
languidus idem
deserit alto saevoque mari.
flevit Gracchos miseranda parens,
perdidit ingens quos plebis amor
nimbisque favor genere illustres,
pietate fide lingua claros,
pectore fortes, legibus acres.
te quoque, Livi, simili leto
Fortuna dedit,
quem neque fasces texere suae
nec tecta domus, plura referre
prohibet praesens exempla dolor:
modo cui patriam reddere cives
aulam et fratris voluere toros,
nunc ad poenam letumque trahi
flentem miseram cernere possunt.
bene paupertas humili tecto
contenta latet:
quatiunt altas saepe procellae
aut evertit Fortuna domos.
Quo me trahitis quodve tyrannus
aut exilium regina iubet,
si mihi vitam fracta remittit
tot iam nostris et victa malis?
sin caede mea cumulare parat
luctus nostros, invidet etiam
cur in patria mihi saeva mori?
sed iam spes est nulla salutis:
fratris cerno miseranda ratem.
hac en cuius vecta carina
quondam genetrix, nunc et thalamis
expulsa soror miseranda vehar.
nullum Pietas nunc numen habet
nec sunt superi:
regnat mundo tristis Erinys.
quis mea digne deflere potest
mala? quae lacrimis nostris questus
reddere aedon? cuius pennas
utinam miserae mihi fata darent!
fugerent luctus ablata meos
penna volucri procul et coetus
hominum tristes caedemque feram.
sola in vacuo nemore et tenui
ramo pendens querulo possem
gutture maestum fundere murmur.
Regitur fatis mortale genus,
nec sibi quisquam spondere potest
firmum et stabile * *
per quam casus volvit varios
semper nobis metuenda dies;
animum firment exempla tuum,
iam multa domus quae vestra tulit:
quid saevior est Fortuna tibi?
tu mihi primum
tot natorum memoranda parens,
nata Agrippae, nurus Augusti,
Caesaris uxor, cuius nomen
clarum toto fulsit in orbe,
utero totiens enixa gravi
pignora pacis,
mox exilium verbera, saevas
passa catenas, funera, luctus,
tandem letum cruciata diu.
felix thalamis Livia Drusi
natisque ferum
ruit in facinus poenamque suam.
Iulia matris fata secuta est;
post longa tamen tempora ferro
caesa est, quamvis crimine nullo.
quid non potuit quondam genetrix
tua quae rexit principis aulam
cara marito partu que potens?
eadem famulo subiecta suo
cecidit diri militis ense.
quid cui licuit regnum in caelum
sperare, parens tanta Neronis?
non funesta violata manu
remigis ante,
mox et ferro lacerata diu
saevi iacuit victima nati?
Me quoque tristes mittit ad umbras
ferus et manes ecce tyrannus,
quid iam frustra miseranda moror?
rapite ad letum quis ius in nos
Fortuna dedit, testor superos—
quid agis, demens? parce precari
quis invisa es numina divum.
Tartara testor
Erebique deas scelerum ultrices
et te. genitor,
dignum tali morte et poena:
non invisa est mors ista mihi.
armate ratem, date vela fretis
ventisque petat puppis rector
Pandatariae litora terrae.
Leues aurae zephyrique leves,
tectam quondam nube aetheria
qui vexistis raptam saevae
virginis aris Iphigeniam,
hanc quoque tristi procul a poena
portate, precor, templa ad Triviae.
urbe est nostra mitior Aulis
et Taurorum barbara tellus:
hospitis illic caede Utatur
numen superum,
civis gaudet Roma cruore."
55,Silius Italicus,pun_11,"Nunc age, quos clades insignis Iapyge campo
uerterit ad Libyam populos Sarranaque castra,
expediam. stat nulla diu mortalibus usquam,
Fortuna titubante, fides. adiungere dextras
certauere palam rumpenti foedera Poeno
(heu nimium faciles laesis diffidere rebus!)
saeuior ante alios iras seruasse repostas
atque odium renouare ferox in tempore Samnis,
mox leuis et sero pressurus facta pudore
Bruttius, ambiguis fallax mox Apulus armis,
tum gens Hirpini uana indocilisque quieti
et rupisse indigna fidem: ceu dira per omnis
manarent populos foedi contagia morbi.
iamque Atella suas iamque et Calatia adegit,
fas superante metu, Poenorum in castra cohortes.
inde Phalanteo leuitas animosa Tarento
Ausonium laxare iugum. patefecit amicas
alta Croton portas Afrisque ad barbara iussa
Thespiadum docuit summittere colla nepotes.
idem etiam Locros habuit furor. ora uadosi
litoris, Argiuos Maior qua Graecia muros
seruat et Ionio luitur curuata profundo,
laetas res Libyae et fortunam in Marte secuta,
iurauit pauitans Tyrio sua proelia Marti.
 iam uero, Eridani tumidissimus accola, Celtae
incubuere malis Italum ueteresque doloris
tota se socios properarunt iungere mole. 
Sed fas id Celtis, fas impia bella referre
Boiorum fuerit populis: Capuaene furorem,
quem Senonum genti, placuisse, et Dardana ab ortu
moenia barbarico Nomadum sociata tyranno
quisnam mutato tantum nunc tempore credat?
luxus et insanis nutrita ignauia lustris
consumptusque pudor peccando unisque relictus
diuitiis probrosus honor lacerabat hiantem
desidia populum ac resolutam legibus urbem.
insuper exitio truculenta superbia agebat.
nec uitiis deerant uires. non largior ulli
Ausoniae populo (sic tum Fortuna fouebat)
aurique argentique modus; madefacta ueneno
Assyrio maribus uestis medioque dierum
regales epulae atque ortu conuiuia solis
deprensa et nulla macula non inlita uita.
tum populo saeui patres, plebesque senatus
inuidia laeta, et conlidens dissona corda
seditio. sed enim interea temeraria pubis
delicta augebat pollutior ipsa senectus.
nec, quos uile genus despectaque lucis origo
 foedabat, sperare sibi et deposcere primi
deerant imperia ac patriae pereuntis habenas.
quin etiam exhilarare uiris conuiuia caede
mos olim et miscere epulis spectacula dira
certantum ferro, saepe et super ipsa cadentum
pocula, respersis non parco sanguine mensis. 
Has astu adgressus quo uerteret acrius aegras
ad Tyrios mentes, quae nulla sorte daturam
certus erat Romam (neque enim impetrata uolebat)—
Pacuuio fuit haud obscurum crimine nomen—
hortatur summi partem deposcere iuris
atque alternatos sociato consule fasces
et, si partita renuant sedisse curuli
aequatumque decus geminasque uidere secures,
ultorem ante oculos atque ora astare repulsae.
ergo electa manus gressu fert dicta citato.
antistat cunctis praecellens Virrius ore,
sed genus obscurum nullique furore secundus.
qui postquam coetu patrum ingentique senatu
impia dementis uulgi ac uix tota profudit
consulta et tumidis incendit uocibus aures,
concordi fremitu renuentum effunditur asper
toto e concilio clamor, tum quisque fatigat
increpitans, uocumque tremit certamine templum. 
Hic Torquatus, auum fronte aequauisse seuera
nobilis, Heu Capua portantes talia dicta
Romuleis durastis
ait succedere muris,
ad quos non ausi Carthago atque Hannibal arma
post Cannas adferre suas? numquamne per auris
it uestras, in Tarpeia cum sede Latini
orarent paria, haud uerbis, haud uoce, sed acri
propulsum dextra, qui tum mandata superbo
ore adportabat, tanto per limina templi
turbine praecipitem reuoluti corporis actum,
ut saeuo adflictus saxo spectante piaret
tristia dicta Ioue et lueret uerba impia leto?
en ego progenies eius, qui sede Tonantis
expulit orantem et nuda Capitolia consul
defendit dextra.
rabidum hinc palmasque uirorum
intentantem oculis proauitaque facta parantem
ut uidit maiore adeo crudescere motu,
excipit his frendens Fabius: Pro cuncta pudendi!
sedes, ecce, uacat, belli uiduata procella:
quem, quaeso, e uobis huic imposuisse paratis
inque locum Pauli quemnam datis? an tua, Virri,
prima atque ante alios sors, concedente senatu,
te citat ac nostris aequat iam purpura Brutis?
i, demens, i, quo tendis; tibi perfida fasces
det Carthago suos.
medio feruore loquentis
impatiens ultra gemitu cohibere furorem
fulminea toruum exclamat Marcellus ab ira:
Quae tandem et quam lenta tenet patientia mentem,
o confuse nimis Gradiui turbine Varro,
ut perferre queas furibunda insomnia consul?
nonne exturbatos iam dudum limine templi
praecipites agis ad portas, et discere cogis
semiuiros, quod sit nostro de more creati
consulis imperium? non umquam sobria pubes
et peritura breui, moneo, ocius urbe facesse.
muros ante tuos, ut par est, debita ductor
armatus responsa dabit.
consurgere cuncti
hinc pariter magnoque uiros clamore premebant.
necnon et foribus propere Campana iuuentus
 extulit ipsa gradum, tantaeque dolore repulsae
concitus Hannibalem uoluebat Virrius ore.
Fuluius (huic nam spondebant praesagia mentis
uenturum decus, et Capuae pereuntis imago
iam tum erat ante oculos) Non si Carthaginis
inquit
ductorem uestris deuinctum colla catenis
Romam uictor agis, posthac intrare Quirini
sacratas dabitur sedes. tende ocius, oro,
quo mens aegra uocat.
referunt haec inde citati
mixta minis et torua trucis responsa senatus. 
Tantane, omnipotens, caligine mersa latere
fata placet? ueniet quondam felicior aetas,
cum pia Campano gaudebit consule Roma
et per bella diu fasces perque arma negatos
ultro ad magnanimos referet secura nepotes.
poena superborum tamen haec durabit auorum,
quod non ante suos Capua ad suffragia mittet,
quam Carthago suos.
@@Postquam nunc dicta senatus,
nunc facta exposuit, tum ueris falsa per artem
Virrius admiscens cecinit fatale cruenti
turbatis signum belli. furiata iuuentus
arma, arma Hannibalemque uolunt. ruit undique uulgus
et Poenos in tecta uocant. ingentia facta
Sidonii iuuenis celebrant: ut ruperit Alpes
Herculei socius decoris diuisque propinquas
transierit cursu rupes, ut caede referta
clauserit Eridani uictor uada, uictor ut idem
Lydia Romano turbarit stagna cruore,
ut Trebiae ripas aeterno nomine famae
tradiderit Paulumque idem inter proelia et idem
Flaminium, proceres rerum, demiserit umbris.
his super excisam primori Marte Saguntum
et iuga Pyrenes et Hiberum et sacra parentis
iuratumque uiro bellum puerilibus annis
accumulant. unum, ducibus tot caede peremptis,
tot fusis acie, stare inter proelia nullis
attactum telis. superum cum munere detur
huic sociare uiro dextras et foedere iungi,
fastus exanguis populi uanumque tumorem
nimirum Capua et dominatum perferat urbis,
ceu famulis fasces aequataque iura negantis?
prorsus enim tanto potiorem nomine habendum
Varronem, ut fugiat consul fulgentior ostro. 
Talia iactantes iam lectam sorte parabant
mittere quae Tyrios adiungat foedere pubem.
sed non inuictum ponebat pectore robur
tum solum Decius Capuae decus. isque receptus
in medios coetus (neque enim differre dabatur)
Itis,
ait ciues, uiolanda ad iura parentum
damnatumque caput temerati foederis aris
iungitis hospitio? quae tanta obliuio recti?
magnum atque in magnis positum populisque uirisque
haud uersam ostentare fidem! nunc tempus inire
proelia pro Rutulis, nunc signa aciemque mouere,
dum trepidae res, et medicinam uulnera poscunt:
is locus officio, cum cessant prospera, cumque
dura ad opem Fortuna uocat. nam laeta fouere
haud quaquam magni est animi decus. huc, age, adeste.
noui dis animas similes et pectora magnis
 numquam angusta malis. capiunt, mihi credite, Cannas
et Trasimenna uada et Pauli memorabile letum.
hi sunt qui uestris infixum moenibus hostem
deiecere manu et Capuam eripuere superbis
Samnitum iussis. hi sunt qui iura dedere
terrore expulso Sidicinaque bella remorunt.
quos fugitis socios? quosue additis? ille ego sanguis
Dardanius, cui sacra pater, cui nomina liquit
ab Ioue ducta Capys magno cognatus Iulo,
ille ego semihomines inter Nasamonas et inter
saeuum atque aequantem ritus Garamanta ferarum
Marmarico ponam tentoria mixtus alumno,
ductoremque feram, cui nunc pro foedere proque
iustitia est ensis solaeque e sanguine laudes?
non ita, non Decio permixtum fasque nefasque,
haec ut uelle queat. nullo nos inuida tanto
armauit Natura bono, quam ianua mortis
quod patet et uita non aequa exire potestas.
Haec uana auersas Decius iactauit ad auris.
ast delecta manus iungebat foedera Poeno.
iamque aderat praemissa duci turbante tumultu
Autololes numerosa cohors. ipse agmine magno
festinata citus per campos signa mouebat.
et Decius: Nunc hora, uiri, nunc tempus. adeste,
dum Capua dignum, dum me duce dextera uindex
molitur facinus: procumbat barbara pubes.
pro se quisque alacres rapite hoc decus. hostis adire
si parat, obstructas praebete cadauere portas
et ferro purgate nefas. hic denique solus
eluerit sanguis maculatas crimine mentes.
Dumque ea nequiquam non ulli laeta profatur,
audita asperitate uiri coeptoque feroci,
multa feta gerens ira praecordia, Poenus
astabat muris propereque accersere lectos
immitem castris Decium iubet. horrida uirtus
armatumque fide pectus rectique cupido
et maior Capua mens imperterrita mole
inuicta stabat toruoque minacia uultu
iussa ducis uerbisque etiam incessebat amaris.
quem Libyae rector tot signa, tot arma ferentis
spernentem increpitans magno clamore profatur:
Post Paulum, post Flaminium componimur, eheu,
uecordi Decio, mecum certasse uolenti
in decus et famam leti. rapite (ite citati)
signa, duces. pateatne mihi Campana uetante
urbs Decio, explorare libet, noua bella mouenti
cui patuere Alpes, saxa impellentia caelum
atque uni calcata deo.
suffuderat ora
sanguis et a toruo surgebant lumine flammae.
tum rictus spumans et anhelis faucibus acta
uersabant penitus dirum suspiria murmur.
sic urbem inuectus, toto comitante senatu
et uulgo ad spectanda ducis simul ora ruente,
effundit cunctam rabiem irarumque procellas. 
Necnon et Decio propiora pericula mentem
flammarant, tempusque adeo cernebat adesse,
quo laudes ducis inuicti superaret inermis.
non illum fuga, non clausi occuluere penates,
sed liber, ueluti nullus penetrasset in urbem
Hannibal, intrepido seruauerat otia uultu,
cum iuuenem saeuis, horrendum, concitus armis
inuadit globus et pedibus sublime sedentis
ductoris sistit. tonat inde ferocibus alte
 incessens uictor dictis: Solusne ruentem
fulcire ac reuocare paras a funere Romam,
o demens? en, qui diuum mihi munera tanta
eripiat. Decio prorsus seruabar inerti
uincendus, Decio imbelli, cui femina nulla
orta in Agenoreis nostrae Carthaginis oris
cesserit. huic agedum (nam cur indigna feramus
magnanimi?), miles, meritas innecte catenas.
dixerat haec, necdum finem conuicia norant:
inlatus uelut armentis super ardua colla
cum sese imposuit uictorque immane sub ira
infremuit leo et immersis grauis unguibus haesit,
mandit anhelantem pendens ceruice iuuencum.
at Decius, dum uincla ligant, Necte ocius
inquit
(nam sic Hannibalem decet intrauisse) catenas,
foederis infausti pretium. sic uictima prorsus
digna cadit Decius. nec enim te sanguine laetum
humano sit fas caesis placasse iuuencis.
en dextra! en foedus! nondum tibi curia necdum
templorum intrati postes: iam panditur acri
imperio carcer. perge ac primordia tanta
accumula paribus factis. mihi fama sub umbras
te feret oppressum Capuae cecidisse ruinis.
nec plura effari concessum. obnubitur atra
ueste caput, trahiturque ferox ante ora suorum. 
Exin uictor ouans sedato pectore tandem
spectandis urbis tectis templisque serenos
laetus circumfert oculos et singula discit:
quis muris sator, et pubes sit quanta sub armis,
quot bello pateant argenti aerisque talenta,
nunc qualis frenata acies, nunc deinde pedestris
copia quanta uiris. monstrant Capitolia celsa
Stellatisque docent campos Cereremque benignam.
iamque diem ad metas defessis Phoebus Olympo
impellebat equis, fuscabat et Hesperos umbra
paulatim infusa properantem ad litora currum:
instituunt de more epulas festamque per urbem
regifice extructis celebrant conuiuia mensis.
ipse, deum cultu et sacro dignatus honore,
praecipuis multoque procul splendentibus ostro
accipitur sublime toris. non una ministri
turba gregis: posuisse dapes his addita cura,
his adolere focos, his ordine pocula ferre;
necnon et certis struitur penus. aspera mensa
pondera caelati fulgent antiquitus auri.
eripiunt flammae noctem, strepituque mouentum
murmurat alta domus. stupet inconsuetus opimae
Sidonius mensae miles faciemque superbi
ignotam luxus oculis mirantibus haurit.
uescitur ipse silens et tantos damnat honores
esse epulis facilesque coli tanto agmine mensas,
donec pulsa fames et Bacchi munera duram
laxarunt mentem. tum frontis reddita demum
laetitia, et positae grauiores pectore curae. 
Personat Euboica Teuthras testudine, Cymes
incola, et obtusas immiti murmure saeuae
inter bella tubae permulcet cantibus auris.
namque chaos, caecam quondam sine sidere molem
non surgente die, ac mundum sine luce canebat.
tum deus ut liquidi disclusset stagna profundi
tellurisque globum media compage locasset;
ut celsum superis habitare dedisset Olympum,
castaque Saturni monstrabat saecula patris.
iamque Iouem et laetos per furta canebat amores
Electraeque toros Atlantidos, unde creatus
 proles digna deum tum Dardanus, isque Tonanti
ut det Erichthonium magna de stirpe nepotem;
hinc Tros, hinc Ilus, generis tunc ordine longo
Assaracus, nulloque minor famaue manuue
tum Capys ut primis dederit sua nomina muris.
concelebrant plausu pariter Sidonia pubes
Campanaeque manus. ante omnis ductor honori
nominis augusto libat carchesia ritu;
cetera quem sequitur Bacchique e more liquorem
inrorat mensis turba ardescitque Lyaeo. 
Interea, Tyrio resoluta in gaudia coetu
conuerso (neque enim, iuuenis non digne sileri,
tramittam tua coepta libens famamque negabo
quamquam imperfectis, magnae tamen indolis, ausis),
mens una, inuiolata mero nullisque uenenis
potandi exarmata decus, pugnaeque necisque
Sidoniae tacito uoluebat pectore molem.
quoque esset miranda magis tam sacra libido,
Pacuuio genitus patrias damnauerat artis.
is uariis oneratum epulis atque atria tardo
linquentem gressu comitatus pone parentem,
postquam posse datum meditata aperire nouosque
pandere conatus, et liber parte relicta
tectorum a tergo patuit locus, Accipe digna
et Capua et nobis
inquit consulta:
(togaque
armatum amota nudat latus) hoc ego bellum
conficere ense paro atque auulsum ferre Tonanti
rectoris Libyci uictor caput. hic erit ille,
qui polluta dolis iam foedera sanciet, ensis.
si perferre nequit spectacula tanta senectus
et tremit inceptis lasso maioribus aeuo,
at tu securis concede penatibus et me
linque meae menti. summum quod credis et aequas
Hannibalem superis, o quantum nomine maior
iam Poeno tibi natus erit!
uibrabat ab ore
ignis atrox, animusque uiri iam bella gerebat,
cum senior, tanti pondus conaminis aegra
iam dudum uix aure ferens, tremebundus ibidem
sternitur et pedibus crebro pauida oscula figens:
Per si quid superest uitae, per iura parentis
perque tuam nostra potiorem, nate, salutem,
absiste inceptis, oro, ne sanguine cernam
polluta hospitia ac tabo repleta cruento
pocula et euersas pugnae certamine mensas.
tune illum, quem non acies, non moenia et urbes
ferre ualent, cum frons propior lumenque corusco
igne micat, tune illa uiri quae uertice fundit
fulmina pertuleris, si uiso intorserit ense
diram, qua uertit per campos agmina, uocem?
fallit te, mensas inter quod credis inermem.
tot bellis quaesita uiro, tot caedibus armat
maiestas aeterna ducem. si admoueris ora,
Cannas et Trebiam ante oculos Trasimennaque busta
et Pauli stare ingentem miraberis umbram.
quid? tanto in casu comitum iuxtaque iacentum
torpebunt dextrae? parce, oro, et desine uelle,
cui nequeas uictor superesse. an tristia uincla
et Decius non erudiunt componere mentem?
Talia commemorans, famae maioris amore
flagrantem ut uidit iuuenem surdumque timori,
Nil ultra posco, refer in conuiuia gressum;
approperemus:
ait non iam tibi pectora pubis
Sidoniae fodienda manu tutantia regem:
hoc iugulo dextram explora. namque haec tibi ferrum,
 si Poenum inuasisse paras, per uiscera ferrum
nostra est ducendum. tardam ne sperne senectam.
opponam membra atque ensem extorquere negatum
morte mea eripiam.
lacrimae tunc ore profusae,
et magna superum cura seruatus in arma
Scipiadae Poenus, nec tantum fata dederunt
externa peragi dextra. pulcherrimus irae
et dignus fieri compos memorabilis ausi,
amisit quantam posito conamine laudem,
cui tantum est uoluisse decus. tum reddere sese
festinant epulis et tristia fronte serenant,
donec laeta uirum soluit conuiuia somnus. 
Postera lux Phaethontis equos proferre parabat,
iam rapido summis curru splendente sub undis,
et iuuenis magno generatus Hamilcare duras
iam dudum exercet curas. Carthaginis arces
ire ferox Mago et patribus portare iubetur
nuntius acta ducis. praeda et captiua leguntur
corpora dereptaeque uiris sub Marte cruento
exuuiae, fausti superis libamina belli.
altera curarum Libycis dimittitur oris
heu Decius, reduci lentas seruatus ad iras,
ni poenae iuuenem indignae miseratus ab alto
Iuppiter antiquam Batti uertisset ad urbem.
hic Pellaea uirum Ptolomaei sceptra uehentum
eripuere minis, resolutaque uincula collo.
atque eadem uitae custos mox deinde quieto
accepit tellus ossa inuiolata sepulchro. 
Nec Venerem interea fugit exoptabile tempus
Poenorum mentes caeco per laeta premendi
exitio et luxu corda importuna domandi.
spargere tela manu passim fallentia natis
imperat et tacitas in pectora mittere flammas.
tum pueris dulce adridens: Eat improba Iuno
et nos (nec mirum, quid enim sumus?) acta secundis
despiciat. ualet illa manu, ualet illa lacertis:
paruula nos arcu puerili spicula sensim
fundimus, et nullus nostro de uulnere sanguis.
uerum, agite, o mea turba, precor (nunc tempus), adeste
et Tyriam pubem tacitis exurite telis.
amplexu multoque mero somnoque uirorum
profliganda acies, quam non perfregerit ensis,
non ignes, non immissis Gradiuus habenis.
combibat inlapsos ductor per uiscera luxus,
nec pudeat picto fultum iacuisse cubili,
nec crinem Assyrio perfundere pugnet amomo.
ille sub hiberno somnos educere caelo
iactator tectis malit consumere noctes,
ac ponat ritus uescendi saepe citato
dum residet sub casside equo, discatque Lyaeo
imbellem donare diem. tum deinde madenti
post epulas sit grata chelys, segnisque soporas
aut nostro uigiles ducat sub numine noctes.
Haec postquam Venus, adplaudit lasciuus et alto
mittit se caelo niueis exercitus alis.
sentit flammiferas pubes Maurusia pennas,
et pariter fusis tepuerunt pectora telis.
Bacchi dona uolunt epulasque et carmina rursus
Pieria liquefacta lyra. non acer aperto
desudat campo sonipes, non ulla per auras
lancea nudatos exercet torta lacertos.
mollitae flammis lymphae languentia somno
membra fouent, miserisque bonis perit horrida uirtus.
ipse etiam, adflatus fallente Cupidine, ductor
instaurat mensas dapibus repetitque uolentum
hospitia et patrias paulatim decolor artis
 exuit, occulta mentem uitiante sagitta.
altera iam patria atque aequo sub honore uocatur
altera Carthago Capua, intactumque secundae
fortunae ingenium uitia adlectantia quassant.
nec luxus ullus mersaeque libidine uitae
Campanis modus: accumulant uariasque per artis
scaenarum certant epulas distinguere ludo,
ut strepit assidue Phrygiam ad Nilotica loton
†Memphis Amyclaeo passim lasciua Canopo.
inprimis dulcem, Poeno laetante, per auris
nunc uoce infundit Teuthras, nunc pectine cantum.
isque ubi mirantem resonantia pollice fila
ductorem uidit Libyae, canere inde superbas
Aoniae laudes sensim testudinis orsus,
concordem citharae mouit per carmina linguam
uincere linquentis uitam quae possit olores,
atque haec e multis carpsit mollissima mensae: 
Argolicis quondam populis, mirabile dictu,
exaudita chelys lapidem testudine felix
ducere et in muris posuisse uolentia saxa.
haec Amphionio uallauit pectine Thebas
ac silice aggeribus per se scandente uocatis
iussit in immensum cantatas surgere turris.
altera turbatum plectro moderata profundum
et tenuit phocas et in omni Protea forma
traxit et aequoreo portauit Ariona dorso.
iam quae Peliaca formabat rupe canendo
heroum mentes et magni pectora Achillis,
Centauro dilecta chelys, compesceret iras
percussa fide uel pelagi uel tristis Auerni.
namque chaos, caecam quondam sine sidere molem
non surgente die, ac mundum sine luce canebat.
tum deus ut liquidi †discisset stagna profundi
tellurisque globum media compage locasset;
ut celsum superis habitare dedisset Olympum,
castaque Saturni monstrabat saecula patris.
sed quos pulsabat Riphaeum ad Strymona, nerui,
auditus superis, auditus manibus Orpheus,
emerito fulgent clara inter sidera caelo.
hunc etiam mater, tota comitante sororum
Aonidum turba, mater mirata canentem.
non illo Pangaea iuga aut Mauortius Haemus,
non illo modulante sonos stetit ultima Thrace:
cum siluis uenere ferae, cum montibus amnes,
immemor et dulcis nidi positoque uolatu
non mota uolucris captiua pependit in aethra.
quin etiam, Pagasaea ratis, cum caerula nondum
cognita terrerent pontoque intrare negarent,

ad puppim sacrae, cithara eliciente, carinae
adductum cantu uenit mare. pallida regna
Bistonius uates flammisque Acheronta sonantem
placauit plectro et fixit reuolubile saxum.
o dirae Ciconum matres Geticique furores
et damnata deis Rhodope! tulit ora reuulsa
in pontum, ripis utraque sequentibus, Hebrus.
tum quoque, cum rapidi caput a ceruice recisum
portarent fluctus, subito emicuere per undas
ad murmur cete toto exultantia ponto.
Sic tunc Pierius bellis durata uirorum
pectora Castalio frangebat carmine Teuthras.
interea placida attulerant iam flamina terris
Magonem Libycis. lauro redimita subibat
optatos puppis portus, pelagoque micabant
 captiua arma procul celsa fulgentia prora.
at patulo surgens iam dudum ex aequore late
nauticus implebat resonantia litora clamor,
et simul adductis percussa ad pectora tonsis
centeno fractus spumabat uerbere pontus.
nec lentum in medios rapienda ad gaudia uulgus
procurrit fluctus, elataque turba fauore
certatim ingenti celebrat noua gaudia plausu.
aequatur rector diuis: illum undique matres,
illum turba minor moniti gaudere nepotes,
et senior manus et iuxta populusque patresque
mactatis superum dignantur honore iuuencis.
sic patriam Mago et portas ingressus ouantis
fraternae laudis fama. ruit inde senatus,
et multo patrum stipatur curia coetu.
tum diuos ueneratus auum de more uetusto
Martem
ait egregium et fractas, quis Itala tellus
nitebatur, opes, pars ipse haud parua laborum,
nuntio. pugnatum superis in uota secundis.
est locus, Aetoli signat quem gloria regis,
possessus quondam prisca inter saecula Dauno.
umentis rapido circumdat gurgite campos
Aufidus et stagnis intercipit arua refusis,
mox fluctus ferit Hadriacos magnoque fragore
cedentem impellit retrorsus in aequora pontum.
hic Varro et magnum Latia inter nomina Paulus
nomen, quis rerum ducibus permissa potestas,
uixdum depulsa nigrae caligine noctis
inuadunt campum et late fulgentibus armis
accendunt ultro lucem surgentis Eoi.
nos contra (nam germanum furor acer agebat
optatae pugnae) castris cita signa mouemus.
intremit et tellus et pulsus mugit Olympus.
hic fluuium et campos abscondit caede uirorum
ductor, quo numquam maiorem ad bella tulerunt
rectorem terrae. uidi cum turbine saeuo
Ausonia et sonitu bellantis fusa per agros
uni terga daret. uidi cum Varro citato
auferretur equo, proiectis degener armis.
quin et magnanimum perfosso corpore telis
strage super socium uidi te, Paule, cadentem.
Aegatis ille et seruilia foedera larga
ultus caede dies: non plus optasse liberet
quam tum concessit dexter deus. altera iam lux
si talis redeat, populis sis omnibus una
tum, Carthago, caput terrasque colare per omnis.
testes hi stragis, quos signum inlustre superbis
mos laeua gestare uiris.
tum funditur ante
ora admirantum praefulgens anulus auro
datque fidem uerbis haud paruo insignis aceruo.
hinc iterum repetens, Restat nunc sedibus imis
uertenda atque aequanda solo iam subruta Roma.
adnitamur:
ait uires refouete tot haustas
casibus, et pateant non parca aeraria dextris
quas emimus bello. defit iam belua, tristis
Ausoniis terror, necnon alimenta fatigant.
Atque ea dum memorat, toruo conuersus in ora
Hannonis uultu, quem gliscens gloria prauum
ductoris studio iam dudum agitabat acerbo:
Iamne tibi dextras inceptaque nostra probamus?
iam fas Dardanio me non seruire colono?
anne iterum Hannibalem dedi placet? atra ueneno
inuidiae nigroque undantia pectora felle,
tandem tot titulis totque exorata tropaeis,
 infelix muta. dextra en, en dextera, quam tu
Aeneadis lacerare dabas, et litora et amnes
et stagna et latos impleuit sanguine campos.
haec Mago, atque animos fauor haud obscurus alebat. 
Cui, simul inuidia atque ira stimulantibus, Hannon:
Talia uesani iuuenis conuicia miror
haud equidem: tumet ingenio, fraternaque corda
non tarde agnoscas et uirus futtile linguae.
qui ne mutatum uanis absistere credat,
nunc pacem orandum, nunc improba foedere rupto
arma reponendum et bellum exitiale cauendum
auctor ego. atque adeo uosmet perpendite, quaeso,
quid ferat: haud aliud nobis censere relictum est.
tela, uiros, aurum, classis, alimenta precatur
belligeramque feram. uictus non plura dedissem.
sanguine Dardanio Rutulos saturauimus agros,
et iacet in campis Latium. deponere curas
tandem ergo, bone, da uictor, liceatque sedere
in patria, liceat non exhaurire rapacis
impensis belli uacuatos saepe penates.
nunc en, nunc, inquam (falsa ut praesagia nostra
sint, oro, mensque augurio ludatur inani),
haud procul est funesta dies. atrocia noui
corda ac prospicio natas e cladibus iras.
uos ego, uos metuo, Cannae. summittite signa
atque adeo temptate, agedum, ac deposcite pacem:
non dabitur. parat ille dolor, mihi credite, maius
exitium accepto, citiusque haec foedera uictor
quam uictus dabit. atque adeo, qui tanta superbo
facta sonas ore et spumanti turbine perflas
ignorantum aures, dic, en, germanus in armis
 ille tuus par Gradiuo, per saecula tellus
cui similem numquam ductorem in bella creauit,
moenia Romuleae cur nondum uiderit urbis?
scilicet e gremio matrum rapiamus in hostem
nondum portandis habiles grauioribus armis,
aeratas iussi texamus mille carinas,
atque omnis Libyae quaeratur belua terris,
ut longa imperia atque armatos proroget annos
Hannibal et regnum trahat usque in tempora fati?
uos uero (neque enim occulto circumdamur astu)
ne dulcis spoliate domos, castrisque potentum
atque opibus sancite modum. pax optima rerum
quas homini nouisse datum est, pax una triumphis
innumeris potior, pax custodire salutem
et ciuis aequare potens reuocetur in arcis
tandem Sidonias, et fama fugetur ab urbe
perfidiae, Phoenissa, tua. si tanta libido
armorum tenet atque enses non reddere perstat
poscenti patriae, nil suppeditare furori
hortor et haec fratri Magonem dicta referre.
Plura adnectentem (neque enim satiauerat iras
dicendo) clamor turbat diuersa uolentum:
Si Libyae decus, haud ulli superabilis armis,
Hannibal est irae tibi, destituemus ad ipsas
uictorem metas nec opum adiumenta feremus,
inuidia unius sceptra ut iam parta retardet?
inde alacres tribuunt quae belli posceret usus
absentique suum iactant sub teste fauorem.
mox eadem terris placitum traducere Hiberis,
dum malus obtrectat facta immortalia liuor
nec sinit adiutas ductoris crescere laudes."
56,Silius Italicus,pun_15,"At noua Romuleum carpebat cura senatum,
quis trepidas gentes Martemque subiret Hiberum
attritis rebus. geminus iacet hoste superbo
Scipio, belligeri Mauortia pectora fratres.
hinc metus, in Tyrias ne iam Tartessia leges
concedat tellus propioraque bella pauescat.
anxia turba patrum quasso medicamina maesti
imperio circumspectant diuosque precantur
qui laceris ausit ductor succedere castris. 
Absterret iuuenem patrios patruique piare
optantem manis tristi conterrita luctu
et reputans annos cognato sanguine turba:
si gentem petat infaustam, inter busta suorum
decertandum hosti, qui fregerit arma duorum,
qui consulta ducum, ac flagret meliore Gradiuo:
nec promptum teneris immania bella lacertis
moliri regimenque rudi deposcere in aeuo. 
Has lauri residens iuuenis uiridante sub umbra
aedibus extremis uoluebat pectore curas,
cum subito adsistunt, dextra laeuaque per auras
adlapsae, haud paulum mortali maior imago,
 hinc Virtus, illinc Virtuti inimica Voluptas.
altera Achaemenium spirabat uertice odorem
ambrosias diffusa comas et ueste refulgens,
ostrum qua fuluo Tyrium suffuderat auro.
fronte decor quaesitus acu, lasciuaque crebras
ancipiti motu iaciebant lumina flammas.
alterius dispar habitus: frons hirta nec umquam
composita mutata coma, stans uultus, et ore
incessuque uiro propior laetique pudoris
celsa umeros niueae fulgebat stamine pallae. 
Occupat inde prior promissis fisa Voluptas:
Quis furor hic non digne puer consumere bello
florem aeui? Cannaene tibi grauiorque palude
Maeonius Stygia lacus excessere Padusque?
quem tandem ad finem bellando fata lacesses?
tune etiam temptare paras Atlantica regna
Sidoniasque domos? moneo, certare periclis
desine et armisonae caput obiectare procellae.
ni fugis hos ritus, Virtus te saeua iubebit
per medias uolitare acies mediosque per ignis.
haec patrem patruumque tuos, haec prodiga Paulum,
 haec Decios Stygias Erebi detrusit ad undas,
dum cineri titulum memorandaque nomina bustis
praetendit nec sensurae, quod gesserit, umbrae.
at si me comitere, puer, non limite duro
iam tibi decurrat concessi temporis aetas.
haud umquam trepidos abrumpet bucina somnos,
non glaciem Arctoam, non experiere furentis
ardorem Cancri nec mensas saepe cruento
gramine compositas. aberunt sitis aspera et haustus
sub galea puluis †partique minore† labores.
sed current albusque dies horaeque serenae,
et molli dabitur uictu sperare senectam.
quantas ipse deus laetos generauit in usus
res homini plenaque dedit bona gaudia dextra!
atque idem, exemplar lenis mortalibus aeui,
imperturbata placidus tenet otia mente.
illa ego sum, Anchisae Venerem Simoentos ad undas
quae iunxi, generis uobis unde editus auctor.
illa ego sum, uerti superum quae saepe parentem
nunc auis in formam, nunc torui in cornua tauri.
huc aduerte aures. currit mortalibus aeuum,
nec nasci bis posse datur: fugit hora, rapitque
Tartareus torrens ac secum ferre sub umbras,
si qua animo placuere, negat. quis luce suprema
dimisisse meas sero non ingemit horas?
Postquam conticuit finisque est addita dictis,
tum Virtus Quasnam iuuenem florentibus
inquit,
pellicis in fraudes annis uitaeque tenebras,
cui ratio et magnae caelestia semina mentis
munere sunt concessa deum? mortalibus alti
quantum caelicolae, tantumdem animalibus isti
praecellunt cunctis. tribuit namque ipsa minores
hos terris Natura deos; sed foedere certo
degeneres tenebris animas damnauit Auernis.
at, quis aetherii seruatur seminis ortus,
caeli porta patet. referam quid cuncta domantem
Amphitryoniaden? quid, cui, post Seras et Indos
captiuo Liber cum signa referret ab Euro,
Caucaseae currum duxere per oppida tigres?
quid suspiratos magno in discrimine nautis
Ledaeos referam fratres uestrumque Quirinum?
nonne uides, hominum ut celsos ad sidera uultus
sustulerit deus ac sublimia finxerit ora,
cum pecudes uolucrumque genus formasque ferarum
segnem atque obscenam passim strauisset in aluum?
ad laudes genitum, capiat si munera diuum,
felix ad laudes hominum genus. huc, age, paulum
aspice (nec longe repetam), modo Roma minanti
impar Fidenae contentaque crescere asylo
quo sese extulerit dextris: idem aspice, late
florentis quondam luxus quas uerterit urbes.
quippe nec ira deum tantum nec tela nec hostes,
quantum sola noces animis inlapsa, Voluptas.
Ebrietas tibi foeda comes, tibi Luxus et atris
circa te semper uolitans Infamia pennis.
mecum Honor ac Laudes et laeto Gloria uultu
et Decus ac niueis Victoria concolor alis.
me cinctus lauro producit ad astra Triumphus.
casta mihi domus et celso stant colle penates:
ardua saxoso perducit semita cliuo.
asper principio (neque enim mihi fallere mos est)
prosequitur labor. adnitendum intrare uolenti,
nec bona censendum, quae Fors infida dedisse
atque eadem rapuisse ualet. mox celsus ab alto
infra te cernes hominum genus. omnia contra
 experienda manent quam spondet blanda Voluptas.
stramine proiectus duro patiere sub astris
insomnis noctes frigusque famemque domabis.
idem iustitiae cultor, quaecumque capesses,
testis factorum stare arbitrabere diuos.
tunc, quotiens patriae rerumque pericula poscent,
arma feres primus, primus te in moenia tolles
hostica, nec ferro mentem uincere nec auro.
hinc tibi non Tyrio uitiatas murice uestes
nec donum deforme uiro fragrantis amomi
sed dabo, qui uestrum saeuo nunc Marte fatigat
imperium, superare manu laurumque superbam
in gremio Iouis excisis deponere Poenis.
Quae postquam cecinit sacrato pectore Virtus,
exemplis laetum uultuque audita probantem
conuertit iuuenem. sed enim indignata Voluptas
non tenuit uoces. Nil uos iam demoror ultra:
exclamat uenient, uenient mea tempora quondam,
cum docilis nostris magno certamine Roma
seruiet imperiis, et honos mihi habebitur uni.
sic quassans caput in nubis se sustulit atras. 
At iuuenis plenus monitis ingentia corde
molitur iussaeque calet uirtutis amore.
ardua rostra petit, nullo fera bella uolente,
et grauia ancipitis deposcit munera Martis.
arrecti cunctorum animi: pars lumina patris,
pars credunt toruos patrui reuirescere uultus.
sed quamquam instinctis tacitus tamen aegra pericli
pectora subrepit terror, molemque pauentes
expendunt belli, et numerat fauor anxius annos. 
Dumque ea confuso percenset murmure uulgus,
ecce per oblicum caeli squalentibus auro
effulgens maculis ferri inter nubila uisus
anguis et ardenti radiare per aera sulco,
quaque ad caeliferi tendit plaga litus Atlantis
perlabi resonante polo. bis terque coruscum
addidit augurio fulmen pater, et uaga late
per subitum moto strepuere tonitrua mundo.
tum uero capere arma iubent genibusque salutant
summissi augurium: hac iret qua ducere diuos
perspicuum et patrio monstraret semina signo. 
Certatim comites rerum bellique ministros
adglomerant sese atque acris sociare labores
exposcunt, laudumque loco est isdem esse sub armis.
tum noua caeruleum descendit classis in aequor.
it comes Ausonia atque in terras transit Hiberas:
ut, cum saeua fretis immisit proelia, Corus
Isthmon curuata sublime superiacit unda
et spumante ruens per saxa gementia fluctu
Ionium Aegaeo miscet mare. celsus in arma
emicat ac prima stans Scipio puppe profatur:
Diue tridentipotens, cuius maria ire per alta
ordimur, si iusta paro, decurrere classi
da, pater, ac nostros ne sperne iuuare labores.
per pontum pia bella ueho.
leuis inde secunda
aspirans aura propellit carbasa flatus.
iamque agiles, Tyrrhena sonant qua caerula, puppes
Ausonium euasere latus Ligurumque citatis
litora tramittunt proris. hinc gurgite ab alto
tellurem procul inrumpentem in sidera cernunt,
aerias Alpis. occurrunt moenia Grais
condita Massiliae: populis haec cincta superbis,
barbarus immani cum territet accola ritu,
antiquae morem patriae cultumque habitumque
Phocais armiferas inter tenet hospita gentes.
 hinc legit Ausonius sinuatos gurgite ductor
anfractus pelagi. nemoroso uertice celsus
apparet collis, fugiuntque in nubila siluae
Pyrenes, tunc Emporiae ueteresque per ortus
Graiorum uulgus, tunc hospita Tarraco Baccho.
considunt portu. securae gurgite clauso
stant puppes, positusque labor terrorque profundi. 
Nox similes morti dederat placidissima somnos:
uisa uiro stare effigies ante ora parentis
atque hac aspectu turbatum uoce monere:
Nate, salus quondam genitoris, nate, parentis
et post fata decus, bellorum dira creatrix
euastanda tibi tellus, et caede superbi
ductores Libyae cauta uirtute domandi,
qui sua nunc trinis diducunt agmina castris.
si conferre manum libeat, coeantque uocatae
hinc atque hinc acies, ualeat quis ferre ruentis
tergemina cum mole uiros? absiste labore
ancipiti, sed nec segnis potiora capesse.
urbs colitur Teucro quondam fundata uetusto,
nomine Carthago: Tyrius tenet incola muros.
ut Libyae sua, sic terris memorabile Hiberis
haec caput est. non ulla opibus certauerit auri,
non portu celsoue situ, non dotibus arui
uberis aut agili fabricanda ad tela uigore.
inuade auersis, nate, hanc ductoribus urbem:
nulla acies famae tantum praedaeue pararit.
Talia monstrabat genitor propiusque monebat,
cum iuuenem sopor et dilapsa reliquit imago.
surgit et infernis habitantia numina lucis
ac supplex patrios compellat nomine manis:
Este duces bello et monstratam ducite ad urbem;
uobis ultor ego et Sarrano murice fulgens
inferias mittam fusis insignis Hiberis
et tumulis addam sacros certamine ludos.
Praegreditur celeratque uias et corripit agmen
pernici rapidum cursu camposque fatigat.
sic, ubi prosiluit Pisaeo carcere praeceps,
non solum ante alios, sed enim, mirabile dictu,
ante suos it uictor ecus, currumque per auras
haud ulli durant uisus aequare uolantem.
iamque Hyperionia lux septima lampade surgens
sensim attollebat propius subeuntibus arces
urbis et admoto crescebant culmina gressu,
ac pelago uectus seruata Laelius hora
quam dederat ductor subigendae ab moenia classi
a tergo adfusis cingebat tecta carinis. 
Carthago, impenso naturae adiuta fauore,
excelsos tollit pelago circumflua muros.
artatas ponti fauces modica insula claudit,
qua Titan ortu terras aspergit Eoo.
at, qua prospectat Phoebi iuga sera cadentis,
pigram in planitiem stagnantis egerit undas
quas auget ueniens refluusque reciprocat aestus.
sed gelidas a fronte sedet sublimis ad Arctos
urbs imposta iugo pronumque excurrit in aequor
et tuta aeterno defendit moenia fluctu. 
Audax, ceu plano gradiens uictricia campo
ferret signa, iugum certabat scandere miles.
Aris ductor erat. qui contra, amplexus in artis
auxilium atque excelsa loci, praesepserat arcem.
pugnabat natura soli, paruoque superne
bellantum nisu passim per prona uoluti
truncato instabiles fundebant corpore uitam.
uerum ubi concessit pelagi reuolubilis unda
et fluctus rapido fugiebat in aequora lapsu,
 quaque modo excelsae sulcarant caerula puppes
hac impune dabat Nereus transcurrere planta,
hinc tacite nitens informidatus adire
ductor Dardanius subitam trahit aequore pubem
perque undas muris pedes aduolat. inde citati
a tergo accelerant, qua fisus fluctibus Aris
incustoditam sine milite liquerat urbem.
tum prostratus humi, miserandum, uicta catenis
Poenus colla dedit populumque addixit inermem.
hanc oriens uidit Titan, cum surgeret, urbem
uallari castris captamque aspexit eandem
ocius Hesperio quam gurgite tingueret axem. 
Aurora ingrediens terris exegerat umbras:
principio statuunt aras. cadit ardua taurus
uictima Neptuno pariter pariterque Tonanti.
tum merita aequantur donis, ac praemia uirtus
sanguine parta capit: phaleris hic pectora fulget,
hic torque aurato circumdat bellica colla,
ille nitet celsus muralis honore coronae.
Laelius ante omnis, cui dextera clara domusque,
ter dena boue et aequorei certaminis alto
donatur titulo Poenique recentibus armis
rectoris. tunc hasta uiris, tunc Martia cuique
uexilla, ut meritum, et praedae libamina dantur. 
Postquam perfectae laudes hominumque deumque,
captiuae spectantur opes digestaque praeda:
hoc aurum patribus, bello haec Martique talenta,
hoc regum donis, diuum hoc ante omnia templis,
cetera bellantum dextrae pulchroque labori.
quin etiam accitus populi regnator Hiberi,
cui sponsa et sponsae defixus in ossibus ardor.
hanc notam formae concessit laetus ouansque
indelibata gaudenti uirgine donum.
tum uacui curis uicino litore mensas
instituunt festoque agitant conuiuia ludo.
Laelius effatur: Macte, o uenerande, pudici,
ductor, macte animi. cedat tibi gloria lausque
magnorum heroum celebrataque carmine uirtus.
mille Mycenaeus qui traxit in aequora proras
rector, et Inachiis qui Thessala miscuit arma,
femineo socium uiolarunt foedus amore,
nullaque tum Phrygio steterunt tentoria campo
captiuis non plena toris: tibi barbara soli
sanctius Iliaca seruata est Phoebade uirgo.
haec atque his paria alterno sermone serebant,
donec Nox atro circumdata corpus amictu
nigrantis inuexit equos suasitque quietem. 
Emathio interea tellus Aetola tumultu
feruebat, Macetum subitis perculsa carinis.
proximus hinc hosti dextras iungebat Acarnan.
causa noui motus Poenis regique Philippo
in bellum Ausonium sociatae foedere uires.
hic, gente egregius ueterisque ab origine regni,
Aeacidum sceptris proauoque tumebat Achille.
ille et nocturnis conterruit Oricon armis,
quaque per Illyricum Taulantius incola litus
exiguos habitat non ullo nomine muros,
turbidus incessit telis. ille aequore uectus
nunc et Phaeacum Thesprotiaque arua lacessens
Epirum cassis lustrabat futtilis ausis,
nunc et Anactoria signa ostentauit in ora
Ambraciosque sinus Olpaeaque litora bello
perfudit rapido. pepulit uada feruida remis
Leucatae et Phoebi uidit citus Actia templa.
nec portus Ithacae, Laertia regna, Samenque
liquit inaccessam fluctuque sonantia cano
 saxa Cephallenum et scopulosis Neriton aruis.
ille etiam, Pelopis sedes et Achaica adire
moenia praegaudens, tristem Calydona Dianae
Oeneasque domos, Curetica tecta, subibat,
promittens contra Hesperiam sua proelia Grais.
tum lustrata Ephyre Patraeque et regia Pleuron
Parnasusque biceps Phoeboque loquentia saxa.
ac saepe ad patrios bello reuocante penatis,
cum modo Sarmaticus regna infestaret Orestes,
aspera nunc Dolopum uis exundasset in agros,
incepto tamen haud facilis desistere uano
belli per Graias umbram circumtulit oras:
donec, nunc pelago, nunc terra exutus, omisit
spem positam in Tyriis et supplex foedera sanxit
Dardana nec legem regno accepisse refugit. 
Tunc et Tyndarei Latias fortuna Tarenti
auxit opes laudemque simul. nam perfida tandem
urbs Fabio deuicta seni, postremus in armis
ductoris titulus cauti. sollertia tutum
tum quoque adepta decus, captis sine sanguine muris.
namque ut compertum, qui Punica signa regebat
feminea exuri flamma, tacitusque quietae
exin uirtuti placuit dolus, ire sorori
(nam castris erat in Rutulis) germanus amatae
cogitur et magnis muliebria uincere corda
pollicitis, si reclusas tramittere portas
concedat Libycus rector. uotique potitus
euicto Fabius Poeno circumdata telis
incustodita penetrauit moenia nocte. 
Sed quisnam auersos Phoebum tunc iungere ab urbe
Romulea dubitaret equos, qui tempore eodem
Marcellum acciperet letum oppetiisse sub armis?
moles illa uiri calidoque habitata Gradiuo
pectora et haud ullis umquam tremefacta periclis,
heu quantum Hannibalem clara factura ruina,
procubuere. iacet campis Carthaginis horror,
forsan Scipiadae confecti nomina belli
rapturus, si quis paulum deus adderet aeuo. 
Collis Agenoreum dirimebat ab aggere uallum
Ausonio (Dauni Mauors consederat aruis).
curarum comes et summi Crispinus honoris
Marcello socius communia bella ciebat.
ad quem Marcellus: Gestit lustrare propinquas
mens siluas medioque uiros imponere monti,
ne Libys occultis tumulum prior occupet ausis.
si cordi est, te participem, Crispine, laboris
esse uelim. numquam desunt consulta duobus.
haec ubi sedere, ardentis attollere sese
iam dudum certant in equos. Marcellus, ut arma
aptantem natum aspexit laetumque tumultu,
Vincis
ait nostros mirando ardore uigores.
sit praematurus felix labor. urbe Sicana
qualem te uidi, nondum permitteret aetas
cum tibi bella, meo tractantem proelia uultu!
huc, decus, huc, nostrum, lateri te iunge paterno
et me disce nouum Martem temptare magistro.
tum pueri colla amplectens sic pauca precatur:
Summe deum, Libyco, faxis, de praeside nunc his,
his umeris tibi opima feram.
nec plura, sereno
sanguineos fudit cum Iuppiter aethere rores
atque atris arma aspersit non prospera guttis.
uixdum finitis intrarant uocibus artas
letiferi collis fauces, cum turba uolucris
inuadunt Nomades iaculis nimboque feruntur
aetherio similes, caeca fundente latebra
armatos in bella globos. circumdata postquam
 nil restare uidet uirtus quod debeat ultra
iam superis, magnum secum portare sub umbras
nomen mortis hauet. tortae nunc eminus hastae
altius insurgit, nunc saeuit comminus ense.
forsan et enasset rapidi freta saeua pericli,
ni telum aduersos nati uenisset in artus.
tum patriae tremuere manus, laxataque luctu
fluxerunt rigidis arma infelicia palmis.
obuia nudatum tramittit lancea pectus,
labensque impresso signauit gramina mento. 
At postquam Tyrius saeua inter proelia ductor
infixum aduerso uidit sub pectore telum,
immane exclamat: Latias, Carthago, timere
desine iam leges: iacet exitiabile nomen,
Ausonii columen regni. sed dextera nostrae
tam similis non obscurus mittatur ad umbras.
magnanima inuidia uirtus caret.
alta sepulcri
protinus extruitur caeloque educitur ara.
conuectant siluis ingentia robora: credas
Sidonium cecidisse ducem. tum tura dapesque
et fasces clipeusque uiri, pompa ultima, fertur.
ipse facem subdens Laus
inquit parta perennis:
Marcellum abstulimus Latio. deponere forsan
gens Italum tandem arma uelit. uos ite superbae
exequias animae et cinerem donate supremi
muneris officio: numquam hoc tibi, Roma, negabo.
alterius par atque eadem fortuna laborum
consulis: exanimem sonipes ad signa reuexit. 
Talia in Ausonia. sed non et talis Hiberis
armorum euentus campis. Carthaginis omnes
per subitum raptae pernix uictoria late
terruerat gentes. ducibus spes una salutis,
si socias iungant uires. ingentibus orsum
auspiciis iuuenem, ceu patria gestet in armis
fulmina, sublimi uallatam uertice montis
et scopulis urbem, cumulatam strage uirorum,
non toto rapuisse die, qua Martius ille
Hannibal in terra consumpto uerterit anno
nec pube aequandam nec opum ubertate Saguntum. 
Proximus, adplicito saxosis aggere siluis,
tendebat fratris spirans ingentia facta
Hasdrubal. hic robur mixtusque rebellibus Afris
Cantaber, hic uolucri Mauro pernicior Astur;
tantaque maiestas terra rectoris Hibera,
Hannibalis quantus Laurenti terror in ora.
forte dies priscum Tyriis solemnis honorem
rettulerat, quo primum orsi Carthaginis altae
fundamenta nouam coepere mapalibus urbem.
et laetus, repetens gentis primordia, ductor
festa coronatis agitabat gaudia signis,
pacificans diuos. fraternum laena nitebat
demissa ex umeris donum, quam foederis arti
Trinacrius Libyco rex inter munera pignus
miserat, Aeoliis gestatum insigne tyrannis.
aurata puerum rapiebat ad aethera penna
per nubes aquila intexto librata uolatu.
antrum ingens iuxta, quod acus simulauit in ostro,
Cyclopum domus. hic recubans manantia tabo
corpora letifero sorbet Polyphemus hiatu.
circa fracta iacent excussaque morsibus ossa.
ipse manu extenta Laertia pocula poscit
permiscetque mero ructatos ore cruores. 
Conspicuus Siculi Tyrius subteminis arte
gramineas pacem superum poscebat ad aras:
ecce inter medios hostilia nuntius arma,
quadrupedante inuectus equo, aduentare ferebat.
turbatae mentes, imperfectusque deorum
cessit honos. ruptis lincunt altaria sacris:
 clauduntur uallo, tenuemque ut roscida misit
lucem Aurora polo, rapiunt certamina Martis.
audax Scipiadae stridentem Sabbura cornum
excepit, geminaeque acies uelut omine motae.
exclamat Latius ductor: Prima hostia uobis,
sacrati manes, campo iacet. en age, miles,
in pugnam et caedes, qualis spirantibus ire
adsueras ducibus, talis rue.
dumque ea fatur,
incumbunt. Myconum Laenas Cirtamque Latinus
et Thysdrum Maro et incestum Catilina Nealcen
germanae thalamo obtruncat. cadit obuius acri
Kartalo Nasidio, Libycae regnator harenae.
te quoque Pyrenes uidit conterrita tellus
permixtum Poenis et uix credenda furentem,
magnum Dardaniae, Laeli, decus, omnia felix
cui natura dedit, nullo renuente deorum
ille foro auditus, cum dulcia soluerat ora,
aequabat Pyliae Neleia mella senectae.
ille, ubi suspensi patres et curia uocem
posceret, ut cantu ducebat corda senatus.
idem, cum subitum campo perstrinxerat auris
murmur triste tubae, tanto feruore ruebat
in pugnam atque acies, ut natum ad sola liqueret
bella: nihil uitae peragi sine laude placebat.
tunc et furtiua tractantem proelia luce
deiecit Galam. sacris Carthaginis illum
supposito mater partu subduxerat olim,
sed stant nulla diu deceptis gaudia diuis.
tunc Alabim Murrum atque Dracen demisit ad umbras,
femineo clamore Dracen extrema rogantem.
huius ceruicem gladio inter uerba precesque
amputat: absciso durabant murmura collo. 
At non ductori Libyco par ardor in armis.
frondosi collis latebras ac saxa capessit
auia, nec caedes extremaue damna mouebant
agminis. Italiam profugus spectabat et Alpis,
praemia magna fugae. tacitum dat tessera signum:
dimissa in collis pugna siluasque ferantur
dispersi et summam, quicumque euaserit, arcem
Pyrenes culmenque petat. tum primus honore
armorum exuto et parma celatus Hibera
in montis abit atque uolens palantia linquit
agmina. desertis Latius uictricia signa
immittit miles castris. non urbe recepta
plus ulla partum praedae, tenuitque moratas
a caede, ut Libycus ductor prouiderat, iras:
fluminei ueluti deprensus gurgitis undis,
auulsa parte inguinibus causaque pericli,
enatat intento praedae fiber auius hoste.
impiger occultis Poenus postquam abditur umbris,
saxosae fidens siluae, maiora petuntur
rursus bella retro et superari certior hostis.
Pyrenes tumulo clipeum cum carmine figunt:
hasdrvbalis spolivm gradivo scipio victor. 
Terrore interea posito trans ardua montis
Bebrycia populos armabat Poenus in aula,
mercandi dextras largus belloque parata
prodigere in bellum facilis. praemissa ferocis
augebant animos argenti pondera et auri
parta metalliferis longo discrimine terris.
hinc noua complerunt haud tardo milite castra
uenales animae, Rhodani qui gurgite gaudent,
quorum serpit Arar per rura pigerrimus undae.
iamque hieme adfecta mitescere coeperat annus:
inde iter ingrediens rapidum per Celtica rura
miratur domitas Alpis ac peruia montis
 ardua et Herculeae quaerit uestigia plantae
germanique uias diuinis comparat ausis. 
Vt uero uentum in culmen, castrisque resedit
Hannibalis, Quos Roma,
inquit quos altius, oro,
attollit muros, qui post haec moenia fratri
uicta meo stent incolumes? sit gloria dextrae
felix tanta precor, neue usque ad sidera adisse
inuideat laeuus nobis deus.
agmine celso
inde alacer, qua munitum decliuis ab alto
agger monstrat iter, properatis deuolat armis.
non tanto strepuere metu primordia belli:
nunc geminum Hannibalem, nunc iactant bina coire
hinc atque hinc castra, et pastos per prospera bella
sanguine ductores Italo coniungere Martem
et duplicare acies: uenturum ad moenia cursu
hostem praecipiti et uisurum haerentia porta
spicula Elissaeis nuper contorta lacertis. 
His super infrendens sic secum Oenotria Tellus:
Tantone, heu superi! spernor contempta furore
Sidoniae gentis, quae quondam sceptra timentem
nati Saturnum nostris considere in oris
et regnare dedi? decima haec iam uertitur aestas
ex quo proterimur. iuuenis, cui sola supersunt
in superos bella, extremo de litore rapta
intulit arma mihi temeratisque Alpibus ardens
in nostros descendit agros. quot corpora texi
caesorum, stratis totiens deformis alumnis!
nulla mihi floret bacis felicibus arbor:
immatura seges rapido succiditur ense:
culmina uillarum nostrum delapsa feruntur
in gremium foedantque suis mea regna ruinis.
hunc etiam, uastis qui nunc sese intulit oris,
perpetiar, miseras quaerentem exurere belli
reliquias? tum me scindat uagus Afer aratro
et Libys Ausoniis commendet semina sulcis,
ni cuncta exultant quae latis agmina campis
uno condiderim tumulo.
dum talia uersat,
et thalamos claudit Nox atra deumque hominumque,
tendit Amyclaei praeceps ad castra nepotis.
is tum Lucanis cohibentem finibus arma
Poenum uicini seruabat caespite ualli.
hic iuuenem adgreditur Latiae telluris imago:
Clausorum decus atque erepto maxima Romae
spes Nero Marcello, rumpe atque expelle quietem.
magnum aliquid tibi, si patriae uis credere fatis,
audendum est, quod depulso quoque moenibus hoste
uictores fecisse tremant. fulgentibus armis
Poenus inundauit campos, qua Sena relictum
Gallorum a populis seruat per saecula nomen.
ni propere alipedes rapis ad certamina turmas,
serus deletae post auxiliabere Romae.
surge, age, fer gressus. patulos regione Metauri
damnaui tumulis Poenorum atque ossibus agros.
His dictis abit atque abscedens uisa pauentem
attrahere et fractis turmas propellere portis.
rumpit flammato turbatus corde soporem
ac supplex geminas tendens ad sidera palmas
tellurem Noctemque et caelo sparsa precatur
astra ducemque uiae tacito sub lumine Phoeben.
inde legit dignas tanta ad conamina dextras,
quaque iacet superi Larinas accola ponti,
qua duri bello gens Marrucina fidemque
exuere indocilis sociis Frentanus in armis,
tum, qua uitiferos domitat Praetutia pubes
laeta laboris agros, et penna et fulmine et undis
hibernis et Achaemenio uelocior arcu
euolat. hortator sibi quisque: Age, perge, salutem
 Ausoniae ancipites superi et, stet Roma cadatne,
in pedibus posuere tuis,
clamantque ruuntque.
hortandi genus acer habet praecedere ductor:
illum augent cursus adnisi aequare sequendo
atque indefessi noctemque diemque feruntur. 
At Roma, aduersi tantum mala gliscere belli
accipiens, trepidare metu nimiumque Neronem
sperauisse queri, atque uno sibi uulnere posse
auferri restantem animam. non arma nec aurum
nec pubem nec, quem fundat, superesse cruorem.
scilicet Hasdrubalem inuadat, qui ad proelia soli
Hannibali satis esse nequit? iam rursus, ubi arma
auertisse suo cognorit deuia uallo,
haesurum portis Poenum. uenisse, superbo
qui fratri certet, cui maxima gloria cedat
urbis deletae. fremit amens corde sub imo
ordo patrum ac magno interea meditatur amore
seruandi decoris, quonam se fine minanti
seruitio eripiat diuosque euadat iniquos.
hos inter gemitus obscuro noctis opacae
succedit castris Nero, quae coniuncta feroci
Liuius Hasdrubali uallo custode tenebat.
belliger is quondam scitusque accendere Martem
floruerat primo clarus pugnator in aeuo,
mox falso laesus non aequi crimine uulgi
secretis ruris tristes absconderat annos.
sed, postquam grauior moles terrorque periclo
poscebat propiore uirum, reuocatus ad arma
tot caesis ducibus patriae donauerat iram. 
At non Hasdrubalem fraudes latuere recentum
armorum, quamquam tenebris Nox texerat astus.
pulueris in clipeis uestigia uisa mouebant
et, properi signum accursus, sonipesque uirique
substricti corpus. bis clarum bucina signum
praeterea gemino prodebat iuncta magistro
castra regi. uerum, fratri si uita supersit,
qui tandem licitum socias coniungere uires
consulibus? sed enim solum, dum uera patescant,
cunctandi restare dolum Martemque trahendi. 
Nec consulta fugae segni formidine differt.
nox somni genetrix mortalia pectora curis
purgarat, tenebraeque horrenda silentia alebant:
erepit suspensa ferens uestigia castris
et muta elabi tacito iubet agmina passu.
inlunem nacti per rura tacentia noctem
accelerant uitantque sonos. sed percita falli
sub tanto motu Tellus nequit: implicat actas
caeco errore uias umbrisque fauentibus arto
circumagit spatio sua per uestigia ductos.
nam, qua curuatas sinuosis flexibus amnis
obliquat ripas refluoque per aspera lapsu
in sese redit, hac, casso ducente labore,
exiguum inuoluunt frustratis gressibus orbem,
inque errore uiae tenebrarum munus ademptum. 
Lux urget panditque fugam. ruit acer apertis
turbo equitum portis, atque omnis ferrea late
tempestas operit campos. nondum arma manusque
permixtae: iam tela bibunt praemissa cruorem.
hinc iussae Poenum fugientem sistere pennae
Dictaeae uolitant, hinc lancea turbine nigro
fert letum cuicumque uiro, quem prenderit ictus.
deponunt abitus curam trepidique coactas
constituunt acies et spes ad proelia uertunt. 
Ipse inter medios (nam rerum dura uidebat)
Sidonius ductor, tergo sublimis ab alto
 quadrupedantis equi, tendens uocemque manusque:
Per decora, extremo uobis quaesita sub axe,
per fratris laudes oro, uenisse probemus
germanum Hannibalis. Latio Fortuna laborat
aduersis documenta dare atque ostendere, quantus
uerterit in Rutulos domitor telluris Hiberae,
suetus ad Herculeas miles bellare columnas.
forsitan et pugnas ueniat germanus in ipsas.
digna uiro, digna, obtestor, spectacula pleno
corporibus properate solo. quicumque timeri
dux bello poterat, fratri iacet. unica nunc spes
e poena ac latebris infracto Liuius aeuo
damnatum offertur uobis caput. ite, agite, oro,
sternite ductorem, cum quo concurrere fratri
sit pudor, et turpi finem donate senectae.
At contra Nero: Quid cessas clusisse labores
ingentis belli? pedibus tibi gloria, miles,
parta ingens: nunc accumula coepta ardua dextra.
heu temere abducto liquisti robore castra,
ni factum absoluit uictoria. praecipe laudem:
aduentu cecidisse tuo memorabitur hostis.
Parte alia insignis nudatis casside canis
Liuius: Huc, iuuenes, huc me spectate ruentem
in pugnas, quantumque meus patefecerit ensis,
tantum intrate loci, et tandem praecludite ferro
iam nimium patulas Poenis grassantibus Alpis.
quod ni ueloci prosternimus agmina Marte
et fulmen subitum Carthaginis Hannibal adsit,
qui deus infernis quemquam nostrum eximat umbris?
hinc galea capite accepta dicta horrida ferro
sancit et obtectus senium fera proelia miscet.
illum, per cuneos et per densissima campi
corpora tot dantem leto quot spicula torsit,
turbati fugere Macae, fugere feroces
Autololes Rhodanique comas intonsa iuuentus. 
Fatidicis Nabis ueniens Hammonis harenis
improba miscebat securus proelia fati,
ceu tutante deo, ac patriis spolia Itala templis
fixurum uano tumidus promiserat ore.
ardebat gemma Garamantide caerula uestis,
ut cum sparsa micant stellarum lumina caelo,
et gemmis galeam clipeumque accenderat auro.
casside cornigera dependens infula sacros
prae se terrores diuumque ferebat honorem.
arcus erat pharetraeque uiro atque incocta cerastis
spicula, et armatus peragebat bella ueneno.
necnon, cornipedis tergo de more repostus,
sustentata genu per campum pondera conti
Sarmatici prona aduersos urgebat in hostis.
tum quoque transfixum telo per membra, per arma
consulis ante oculos magno clamore Sabellum
asportabat ouans et ouans Hammona canebat.
non tulit hanc iram tantosque in corde tumores
barbarico senior telumque intorsit et una
praedam animamque simul uictori uictor ademit. 
Adsilit, audito tristis clamore ruinae,
Hasdrubal, et coeptantem Arabum raptare perempto
gemmiferi spolium cultus auroque rigentis
exuuias iaculum a tergo perlibrat ad ossa.
iam correpta miser geminis uelamina palmis
carpebat propere et trepidos nudauerat artus:
concidit ac sacras uestes atque aurea fila
reddidit exanimo, spoliatum lapsus in hostem.
at Canthus Rutilum, Canthus possessor harenae
 qua celebre inuicti nomen posuere Philaeni,
ditem ouium Rutilum obtruncat, cui mille sub altis
lanigerae balant stabulis. ipse otia molli
exercens cura gelido nunc flumine soles
frangebat nimios pecori, nunc laetus in herba
tondebat niueae splendentia uellera lanae,
aut, pecus e pastu cum sese ad tecta referret,
noscentis matres spectabat ouilibus agnos.
occubuit clipei transfixo proditus aere
et sero ingemuit stabulis exire paternis. 
Acrius hoc Italum pubes incurrit et urget:
ut torrens, ut tempestas, ut flamma corusci
fulminis, ut Borean pontus fugit, ut caua currunt
nubila, cum pelago caelum permiscuit Eurus.
procerae stabant, Celtarum signa, cohortes,
prima acies. hos impulsu cuneoque feroci
laxat uis subita, et fessos errore uiarum
nec soli faciles longique laboris anhelos
auertit patrius genti pauor. addere tergo
hastas Ausonius teloque instare sequaci
nec donare fugam. cadit uno uulnere Thyrmis,
non uno Rhodanus, profligatumque sagitta
lancea deturbat Morinum et iam iamque cadentem.
cedentis urget, totas largitus habenas,
Liuius acer equo et turmis abeuntibus infert
cornipedem. tunc auersi fugientia colla
disicit ense Mosae. percussit pondere terram
cum galea ex alto lapsum caput: at residentem
turbatus rapuit sonipes in proelia truncum.
hic Cato (nam medio uibrabat et ipse tumultu)
Si, primas
inquit bello cum amisimus Alpes,
hic iuueni oppositus Tyrio foret! hei mihi quanta
cessauit Latio dextra, et quot funera Poenis
donarunt praui suffragia tristia campi!
Iamque inclinabant acies, cunctisque pauorem
Gallorum induerat pauor, et Fortuna ruebat
Sidonia: ad Rutulos Victoria uerterat alas.
celsus ceu prima reflorescente iuuenta
ibat consul ouans, maior maiorque uideri.
ecce trahens secum canentem puluere turmam
ductor Agenoreus subit, intorquensque lacertis
tela sonat: Cohibete fugam. cui cedimus hosti?
nonne pudet? conuersa senex marcentibus annis
agmina agit. nunc, quaeso, mihi nunc dextera in armis
degenerat, nostrique piget? mihi Belus auorum
principium, mihi cognatum Sidonia Dido
nomen, et ante omnis bello numerandus Hamilcar
est genitor. mihi, cui cedunt montesque lacusque
et campi atque amnes, frater. me magna secundum
Carthago putat Hannibali, me Baetis in oris
aequant germano passae mea proelia gentes.
talia dum memorat, medios ablatus in hostis,
ut noua conspecti fulserunt consulis arma,
hastam praepropero nisu iacit. illa per oras
aerati clipei et loricae tegmina summo
incidit haud felix umero parceque petitum
perstrinxit corpus nec multo tincta cruore,
uana sed optanti promisit gaudia Poeno. 
Turbati Rutuli, confusaque pectora uisu
terrifico. tunc increpitans conamina consul:
Femineis laesum uana inter cornua corpus
 unguibus aut palmis credas puerilibus ictum.
ite, docete, uiri, Romanae uulnera suerint
quanta adferre manus.
tum uero effunditur ingens
telorum uis, et densa sol uincitur umbra.
iamque per extentos alterna strage uirorum
corpora fusa iacent campos, demersaque in undam
iunxerunt cumulo crescente cadauera ripas:
ut, cum uenatu saltus exercet opacos
Dictynna et laetae praebet spectacula matri,
aut Pindi nemora excutiens aut Maenala lustrans
(omnis Naiadum plenis comitata pharetris
turba ruit, striduntque sagittiferi goryti),
tum per saxa ferae perque ipsa cubilia fusae,
per uallis fluuiosque atque antra uirentia musco
multa strage iacent: exultat uertice montis
gratam perlustrans oculis Latonia praedam. 
Audito ante alios senioris uulnere, rumpit
per medios Nero saeuus iter, uisaque uirorum
aequali pugna Quid enim, quid deinde relictum est
Italiae fatis? hunc si non uincitis hostem,
Hannibalem uincetis?
ait. ruit ocius amens
in medios, Tyriumque ducem inter prima frementem
agmina ut aspexit, rabidi ceu belua ponti,
per longum sterili ad pastus iactata profundo,
cum procul in fluctu piscem male saucia uidit,
aestuat et lustrans nantem sub gurgite praedam
absorbet late permixtum piscibus aequor:
non telo mora, non dictis. Haud amplius
inquit
elabere mihi. non hic nemora auia fallent
Pyrenes, nec promissis frustrabere uanis,
ut quondam terra fallax deprensus Hibera
euasti nostram mentito foedere dextram.
Haec Nero, et intorquet iaculum, nec futtilis ictus.
nam latere extremo cuspis librata resedit.
inuadit stricto super haec interritus ense
conlapsique premens umbone trementia membra,
Si qua sub extremo casu mandata referri
germano uis forte tuo, portabimus
inquit.
contra Sidonius: Leto non terreor ullo.
utere Marte tuo, dum nostris manibus adsit
actutum uindex. mea si suprema referre
fratri uerba paras, mando, Capitolia uictor
exurat cinerique Iouis permisceat ossa
et cineres nostros.
cupientem adnectere plura
feruentemque ira mortis transuerberat ense
et rapit infidum uictor caput. agmina fuso
sternuntur duce non ultra fidentia Marti. 
Iamque diem solisque uias nox abstulit atra,
cum uires parco uictu somnoque reducunt,
ac, nondum remeante die, uictricia signa,
qua uentum, referunt clausis formidine castris.
tum Nero procera sublimia cuspide portans
ora ducis caesi Cannas pensauimus,
inquit
Hannibal, et Trebiam et Trasimenni litora tecum
fraterno capite. i, duplica nunc perfida bella
et geminas accerse acies. haec praemia restant
qui tua tramissis optarint Alpibus arma.
compressit lacrimas Poenus minuitque ferendo
constanter mala et inferias in tempore dignas
missurum fratri clauso commurmurat ore.
tum castris procul amotis, aduersa quiete
dissimulans, dubia exclusit certamina Martis."
57,Silius Italicus,pun_4,"Fama per Ausoniae turbatas spargitur urbes
nubiferos montes et saxa minantia caelo
accepisse iugum, Poenosque per inuia uectos,
aemulaque Herculei iactantem facta laboris
descendisse ducem. diros canit improba motus
et gliscit gressu uolucrique citatior Euro
terrificis quatit attonitas rumoribus arces.
adstruit auditis docilis per inania rerum
pascere rumorem uulgi pauor: itur in acris
bellorum raptim curas, subitusque per omnem
Ausoniam Mauors strepit et ciet arma uirosque.
pila nouant, ac detersa rubigine saeuus
induitur ferro splendor, niueumque repostae
instaurant galeae coni decus; hasta iuuatur
ammento, reuocantque noua fornace bipennis.
conseritur tegimen laterum impenetrabile, multas
passurus dextras atque inrita uulnera, thorax.
pars arcu inuigilant, domitat pars uerbere anhelum
cornipedem in gyros saxoque exasperat ensem.
nec uero muris, quibus est luctata uetustas,
ferre morantur opem; subuectant saxa cauasque
retractant turris, edit quas longior aetas.
hinc tela accipiunt arces, ac robora portis
et fidos certant obices accersere silua,
circumdant fossas. haud segnis cuncta magister
praecipitat timor, ac uastis trepidatur in agris.
deseruere larem: portant ceruicibus aegras
attoniti matres ducentisque ultima fila
grandaeuos rapuere senes, tum crine soluto
ante agitur coniunx, dextra laeuaque trahuntur
parui non aequo comitantes ordine nati.
sic uulgus, traduntque metus, nec poscitur auctor.
at patres, quamquam exterrent immania coepta
inque sinu bellum, atque Alpes et peruia saxa
decepere, tamen crudam contra aspera mentem
et magnos tollunt animos. iuuat ire periclis
ad decus et dextra memorandum condere nomen
quale dedit numquam rebus Fortuna secundis. 
Sed Libyae ductor tuto fouet agmina uallo
fessa gradum multoque gelu torpentia neruos,
solandique genus, laetos ostentat ad urbem
per campos superesse uiam, Romamque sub ictu.
at non et rerum curas consultaque belli
stare probat solusque nequit perferre quietem.
armiferae quondam prisca inter tempora gentes
Ausonium inuasere latus sedesque beatas
et metui peperere manu. mox impia bella
Tarpeius pater et capti sensere Quirites.
hic dum sollicitat donis et inania corda
ac fluxam morum gentem fouet armaque iungit,
iam consul uolucri praeuectus litora classe
Scipio Phocaicis sese referebat ab oris,
ingentisque duces, pelagi terraeque laborem
diuersum emensos, propiora pericula uallo
iungebant, magnaeque aderant primordia cladis.
namque ut, conlatis admoto consule castris,
sustulerat Fortuna moras, signumque furoris
accensae uiso poscebant hoste cohortes:
†debellata procul, quaecumque uocantur Hiberis,
 ingenti Tyrius numerosa per agmina ductor
uoce sonat: non Pyrenen Rhodanumue ferocem
iussa aspernatos, Rutulam fumasse Saguntum,
raptum per Celtas iter, et, qua ponere gressum
Amphitryoniadae fuerit labor, isse sub armis
Poenorum turmas, equitemque per ardua uectum
insultasse iugo, et fremuisse hinnitibus Alpes. 
Contra pulchra suos uocat ad discrimina consul:
Hostem, miles, habes fractum ambustumque niuosis
cautibus atque aegre torpentia membra trahentem.
en age, qui sacros montis rupesque profundas
transiluit, discat quanto stet celsius arce
Herculea uallum, et maius sit scandere collis
an uestros rupisse globos. det inania famae,
dum magna fuso pugna retroque ruenti,
qua uentum est, obstent Alpes. super ardua ductum
huc egere dei, Latios ut sanguine finis
imbueret, tellusque hostilis conderet ossa.
scire libet, noua nunc nobis atque altera bellum
Carthago, anne eadem mittat, quae mersa sub aequor
Aegatis inter uasto iacet obruta ponto.
Haec ait atque agmen Ticini flectit ad undas.
caeruleas Ticinus aquas et stagna uadoso
perspicuus seruat turbari nescia fundo
ac nitidum uiridi lente trahit amne liquorem.
uix credas labi: ripis tam mitis opacis
argutos inter uolucrum certamine cantus
somniferam ducit lucenti gurgite lympham. 
Iamque sub extremum noctis fugientibus umbris
lux aderat, Somnusque suas confecerat horas.
explorare locos consul collisque propinqui
ingenium, et campis quae sit natura, parabat.
par studium Poeno similesque in pectore curae.
ergo aderant rapidis equitum comitantibus alis. 
Verum ubi commoto docuerunt puluere nubes
hostem ferre gradum, et propius propiusque sonoro
quadrupedum cornu tellus gemit, ac simul acer
uincentum lituos hinnitus saeuit equorum,
Arma, uiri, rapite arma, uiri,
dux instat uterque.
ambobus uelox uirtus geminusque cupido
laudis et ad pugnas Martemque insania concors. 
Haud mora. iam tantum campi dirimebat ab ictu
quantum impulsa ualet comprendere lancea nodo,
cum subitum liquida non ullis nubibus aethra
augurium mentes oculosque ad sidera uertit.
accipiter medio tendens a limite solis
dilectas Veneri notasque ab honore Diones
turbabat uiolentus aues atque unguibus idem,
idem nunc rostro, duris nunc ictibus alae,
ter quinas dederat saeua inter uulnera leto.
nec finis satiesue, noui sed sanguinis ardor
gliscere, et urgebat trepidam iam caede priorum
incertamque fugae pluma labente columbam,
donec Phoebeo ueniens Iouis ales ab ortu
in tenuis tandem nubis dare terga coegit.
tum uictrix laetos signa ad Romana uolatus
conuertit, prolesque ducis qua parte decora
 Scipio quassabat puerilibus arma lacertis,
clangorem bis terque dedit, rostroque coruscae
perstringens conum galeae se reddidit astris. 
Exclamat Liger (huic superos sentire monentis
ars fuit ac penna monstrare futura magistra):
Poene, bis octonos Italis in finibus annos
audaci similis uolucri sectabere pubem
Ausoniam multamque feres cum sanguine praedam.
sed compesce minas: renuit tibi Daunia regna
armiger ecce Iouis. nosco te, summe deorum:
adsis o firmesque tuae, pater, alitis omen.
nam tibi seruantur, ni uano cassa uolatu
mentitur superos praepes, postrema subactae
fata, puer, Libyae et maius Carthagine nomen.
Contra laeta Bogus Tyrio canit omina regi,
et faustum accipitrem caesasque in nube uolucres
Aeneadis cladem et Veneris portendere genti.
tum dictis comitem contorquet primus in hostis
ceu suadente deo et fatorum conscius hastam.
illa uolans patuli longe per inania campi
ictum perdiderat spatio, ni fusus habenas
dum primae decus adfectat decerpere pugnae
obuia quadrupedis praeceps Catus ora tulisset.
sic elanguescens ac iam casura petitum
inuenit uulnus caedemque accepit ab hoste
cornus et oblatae stetit inter tempora frontis. 
Incurrunt acies, magnoque fragore per aequor
suspendunt cuncti frenis sublime reductos
cornipedes ultroque ferunt. erectus in auras
it sonipes rapidaque uolans per aperta procella
tenuia uix summo uestigia puluere signat.
Boiorum ante alias Crixo duce mobilis ala
arietat in primos obicitque immania membra.
ipse tumens ataui Brenni se stirpe ferebat
Crixus et in titulos Capitolia capta trahebat,
Tarpeioque iugo demens et uertice sacro
pensantes aurum Celtas umbone gerebat.
colla uiri fuluo radiabant lactea torque,
auro uirgatae uestes, manicaeque rigebant
ex auro, et simili uibrabat crista metallo. 
Sternitur impulsu uasto perculsa Camertum
prima phalanx, spissaeque ruunt conferta per arma
undae Boiorum: sociata examina densent
infandi Senones, conlisaque quadrupedantum
pectoribus toto uoluuntur corpora campo.
arua natant, altusque uirum cruor, altus equorum
lubrica belligerae sorbet uestigia turmae.
seminecum letum peragit grauis ungula pulsu
et circumuolitans taetros e sanguine rores
spargit humo miserisque suo lauit arma cruore.
spicula prima, puer, tumidi, Tyrrhene, Pelori
purpureo moriens uictricia sanguine tinguis.
nam tibi, dum stimulas cornu atque in proelia mentes
accendis renouasque uiros ad uulnera cantu,
haesit barbaricum sub anhelo gutture telum
et clausit raucum letali uulnere murmur.
at sonus extremo morientis fusus ab ore
flexa pererrauit mutis iam cornua labris.
Crixus Picentem Laurumque, nec eminus ambo,
sed gladio Laurum—Picenti rasilis hasta
ripis lecta Padi letum tulit. auia namque
dum petit ac laeuo meditatur fallere gyro,
hasta uiri femur et pariter per anhela uolantis
ilia sedit equi et geminam dedit horrida mortem.
idem sanguinea Venuli ceruice reuellens
sternit praecipitem tepido te, Farfare, telo
 et te sub gelido nutritum, Tulle, Velino,
egregium Ausoniae decus ac memorabile nomen,
si dent fata moras aut seruent foedera Poeni,
tum Remulum atque, olim celeberrima nomina bello,
Tiburtis Magios Hispellatemque Metaurum
et Clanium dubia meditantem cuspide uulnus. 
Nec locus est Tyriis belli pugnaeue, sed omnem
Celticus impleuit campum furor. inrita nulli
spicula torquentur, statque omne in corpore ferrum.
hic inter trepidos immane Quirinius audens,
cui fugere ignotum atque inuicta mente placebat
rebus in aduersis exceptum pectore letum,
cuspide flammat ecum ac dispergit gaesa lacerto,
si reserare uiam atque ad regem rumpere ferro
detur iter, certusque necis petit omnibus ausis,
quod nequeat sentire, decus. cadit inguine fosso
Teutalus, et uasto quatitur sub pondere tellus.
occumbit Sarmens, flauam qui ponere uictor
caesariem crinemque tibi, Gradiue, uouebat
auro certantem et rutilum sub uertice nodum.
sed Parcae intonsa non exaudita uouentem
ad manes traxere coma. per candida membra
it fumans cruor, et tellus perfusa rubescit.
at non tardatus iaculo occurrente Ligaunus
inruit aduersumque uiro rotat obuius ensem
et ferit insurgens, umero qua brachia lenti
adnectunt nerui, decisaque uulnere dextra
laxatis paulum moribunda pependit habenis,
dumque micans tremulo conatu lora retemptat,
flectentem adsuetos imitatur nescia frenos.
demetit auersi Vosegus tum colla, iubaque
suspensam portans galeam atque inclusa perempti
ora uiri, patrio diuos clamore salutat. 
Dumque ea Gallorum populi dant funera campo,
accitas propere castris in proelia consul
raptabat turmas primusque ruebat in hostem
candenti sublimis equo. trahit undique lectum
diuitis Ausoniae iuuenem, Marsosque Coramque
Laurentumque decus iaculatoremque Sabellum
et Gradiuicolam celso de colle Tudertem
indutosque simul gentilia lina Faliscos,
quosque sub Herculeis †taciturno flumine muris
pomifera arua creant Anienicolae Catilli,
quosque in praegelidis duratos Hernica riuis
mittebant saxa et nebulosi rura Casini.
ibant in Martem terrae dominantis alumni
damnati superis nec iam reditura iuuentus.
Scipio qua medius pugnae uorat agmina uertex
infert cornipedem atque instinctus strage suorum
inferias caesis mactat Labarumque Padumque
et Caunum et multo uix fusum uulnere Breucum
Gorgoneoque Larum torquentem lumina uultu.
occidis et tristi, pugnax Lepontice, fato;
nam dum frena ferox obiecto corpore prensat
atque aequat celsus residentis consulis ora
ipse pedes, frontem in mediam grauis incidit ensis,
et diuisum umeris iacuit caput. at Batus, amens
qui luctatur equo parmaque incursibus obstat,
ictu quadrupedis fulua porrectus harena
elisa incussis amisit calcibus ora.
perfurit Ausonius turbata per aequora ductor,
ceu Geticus Boreas, totum cum sustulit imo
Icarium fundo uictor mare: nauita uasto
iactatur sparsus lacerata classe profundo,
cunctaque canenti perfunditur aequore Cyclas.

Crixus, ut in tenui spes exiguumque salutis,

armat contemptu mentem necis. horrida barba
sanguinea rutilat spuma, rictusque furentis
albet, et adfuso squalent a puluere crines.
inuadit Tarium uicino consule pugnas
miscentem saeuisque uirum circumtonat armis.
uoluitur ille solo; nam pronum effundit in armos
fata extrema ferens abies, rapiturque pauore
tractus equi uinctis conexa ad cingula membris.
longa cruor sparso linquit uestigia campo,
et tremulos cuspis ductus in puluere signat.
laudabat leti iuuenem egregiosque parabat
ulcisci consul manis, cum dira per auris
uox uenit, et Crixum ferri clamoribus audit,
haud notum uultu. surgit uiolentior ira
comminus atque oculos optato in corpore figit.
tum stimulans grato plausae ceruicis honore
cornipedem adloquitur: Vulgum Martemque minorem
mox, Gargane: uocant superi ad maiora. uidesne,
quantus eat Crixus? iam nunc tibi praemia pono
illum Sidonio fulgentem ardore tapeta,
barbaricum decus, et fuluis donabere frenis.
sic fatus, magno Crixum clamore ciebat
in pugnam ac uacuo poscebat proelia campo.
nec detractantem par ira accenderat hostem.
ut iussae cessere retro spatiumque dederunt
hinc atque hinc alae et medio stetit aequore pugna,
quantus Phlegraeis Telluris alumnus in aruis
mouit signa Mimas caelumque exterruit armis,
tantus semifero Crixus sub pectore murmur
torquet et horrisonis ululatibus erigit iras:
Nemone incensae captaeque superfuit urbi,
ut tibi, quas Brenni populus ferremus in arma,
narraret, dextras? disce en nunc
inquit et una
contorquet nodis et obusto robore diram
uel portas quassare trabem. sonat illa tremendum,
at nimio iactu seruasse improuida campi
distantis spatium propiorem transuolat hostem.
cui consul: Ferre haec umbris proauoque memento,
quam procul occumbas Tarpeia sede, tibique
haud licitum sacri Capitolia cernere montis.
tum nodo cursuque leui simul adiuuat hastam,
dignum mole uiri nisus. fugit illa per oras
multiplicis lini subtextaque tegmina neruis
atque altum tota metitur cuspide pectus.
procumbit lata porrectus in arua ruina,
et percussa gemit tellus ingentibus armis.
haud aliter structo Tyrrhena ad litora saxo
pugnatura fretis subter caecisque procellis,
pila immane sonans impingitur ardua ponto:
immugit Nereus, diuisaque caerula pulsu
inlisum accipiunt irata sub aequora montem.
ductore amisso pedibus se credere Celtae:
una spes anima tantusque pependerat ardor.
ac ueluti, summo uenator densa Picano
cum lustra exagitat spissisque cubilibus atram
immittit passim dumosa per inuia pestem,
dum tacitas uires et flammam colligit ignis,
nigranti piceus sensim caligine uertex
uoluitur et pingui contorquet nubila fumo:
 mox subita in toto lucent incendia monte,
fit sonitus, fugere ferae, fugere uolucres,
atque ima longe trepidant in ualle iuuencae. 
At Mago, ut uertisse globos primumque laborem,
qui solus genti est, cassum uidet, arma suorum
ac patrium in pugnas equitem uocat. undique nudi
adsiliunt frenis infrenatique manipli.
nunc Itali in tergum uersis referuntur habenis,
nunc rursus Tyrias retro pauor auehit alas,
aut illi dextros lunatis flexibus orbes,
aut illi laeuos sinuant in cornua gyros.
texunt alterno glomerata uolumina cursu
atque eadem refuga cedentes arte resoluunt.
hac pontum uice, ubi exercet discordia uentos,
fert Boreas Eurusque refert molemque profundi
nunc huc alterno, nunc illuc, flamine gestant. 
Aduolat aurato praefulgens murice ductor
Sidonius, circaque Metus Terrorque Furorque.
isque ubi Callaici radiantem tegminis orbem
extulit et magno percussit lumine campos,
spes uirtusque cadunt, trepidaque a mente recedit
uertere terga pudor, nec leti cura decori,
sed fugere infixum est, terraeque optantur hiatus.
sic, ubi Caucaseis tigris se protulit antris,
linquuntur campi, et tutas petit omne latebras
turbatum insano uultu pecus: illa pererrat
desertas uictrix uallis, iamque ora reducto
paulatim nudat rictu, ut praesentia mandens
corpora, et immani stragem meditatur hiatu.
non illum Metabus, non illum celsior Vfens
euasere tamen, quamuis hic alite planta,
hic ope cornipedis totis ferretur habenis.
nam Metabum ad manis demisit cuspide fulgens
fraxinus, Vfentem conlapsum poplite caeso
ensis obit laudemque pedum cum sanguine ademit.
iamque dedit leto Sthenium Laurumque domoque
Collinum gelida, uiridi quem Fucinus antro
nutrierat dederatque lacum tramittere nando.
fit socius leti coniecta Massicus hasta,
uitiferi sacro generatus uertice montis
et Liris nutritus aquis, qui fronte quieta
dissimulat cursum ac nullo mutabilis imbri
perstringit tacitas gemmanti gurgite ripas.
exoritur rabies caedum, ac uix tela furori
sufficiunt. teritur iunctis umbonibus umbo,
pesque pedem premit, et nutantes casside cristae
hostilem tremulo pulsant conamine frontem. 
Tergemini primam ante aciem fera proelia fratres
miscebant, quos Ledaeo Sidonia Barce
Xanthippo felix uteri inter bella crearat.
res Graiae ductorque parens ac nobile Amyclae
nomen et iniectus Spartanis colla catenis
Regulus inflabant ueteri praecordia fama.
Marte probare genus factisque Lacona parentem
ardebant gelidosque dehinc inuisere montis
Taygeta et tandem bellis innare subactis
Eurotan patrium ritusque uidere Lycurgi.
sed Spartam penetrare deus fratresque negarunt
Ausonii, totidem numero, quos miserat altis
Egeriae genitos immitis Aricia lucis,
aetatis mentisque pares; at non dabat ultra
Clotho dura lacus aramque uidere Dianae.
 namque ut in aduersos impacti turbine pugnae
Eumachus et Critias et laetus nomine patris
Xanthippus iunxere gradus, (ceu bella leones
inter se furibunda mouent et murmure anhelo
squalentis campos ac longa mapalia complent:
omnis in occultas rupis atque auia pernix
Maurus saxa fugit, coniunxque Libyssa profuso
uagitum cohibens suspendit ab ubere natos;
illi dira fremunt, perfractaque in ore cruento
ossa sonant, pugnantque feris sub dentibus artus)
haud secus Egeriae pubes, hinc Virbius acer,
hinc Capys, adsiliunt paribusque Albanus in armis.
subsidens paulum perfossa proruit aluo
Albanum Critias: ast illi cuncta repente
implerunt clipeum miserando uiscera lapsu.
Eumachus inde Capyn—sed tota mole tenebat
ceu fixum membris tegimen; tamen improbus ensis
adnexam parmae decidit uulnere laeuam,
inque suo pressa est non reddens tegmina nisu
infelix manus atque haesit labentibus armis.
ultima restabat fusis iam palma duobus
Virbius. huic trepidos simulanti ducere gressus
Xanthippus gladio, rigida cadit Eumachus hasta,
et tandem aequatae geminato funere pugnae.
inde alterna uiris transegit pectora mucro,
inque uicem erepta posuerunt proelia uita.
felices leti, pietas quos addidit umbris!
optabunt similes uenientia saecula fratres,
aeternumque decus memori celebrabitur aeuo,
si modo ferre diem serosque uidere nepotes
carmina nostra ualent, nec famam inuidit Apollo. 
At consul toto palantis aequore turmas
uoce tenet, dum uoce uiget: Quo signa refertis?
quis uos heu uobis pauor abstulit? horrida primi
si sors uisa loci pugnaeque lacessere frontem,
post me state uiri et pulsa formidine tantum
aspicite! has dextras capti genuere parentes
quas fugitis. quae spes uictis? Alpesne petemus?
ipsam turrigero portantem uertice muros
credite summissas Romam nunc tendere palmas.
natorum passim raptus caedemque parentum
Vestalisque focos extingui sanguine cerno.
hoc arcete nefas!
postquam inter talia crebro
clamore obtusae crassoque a puluere fauces,
hinc laeua frenos, hinc dextra corripit arma
et latum obiectat pectus strictumque minatur
nunc sibi, nunc trepidis, ni restent, comminus ensem. 
Quas acies alto genitor dum spectat Olympo,
consulis egregii mouere pericula mentem.
Gradiuum uocat et patrio sic ore profatur:
Magnanimi me, nate, uiri, ni bella capessis
haud dubie extremus, terret labor: eripe pugnae
ardentem, oblitumque sui dulcedine caedum
siste ducem Libyae; nam plus petit improbus uno
consulis exitio tota quam strage cadentum.
praeterea, cernis, tenerae qui proelia dextrae
iam credit puer atque annos transcendere factis
molitur longumque putat pubescere bello,
te duce primitias pugnae, te magna magistro
audeat et primum hoc uincat, seruasse parentem.
Haec rerum sator. at Mauors in proelia currus
Odrysia tellure uocat. tum fulminis atri
spargentem flammas clipeum galeamque deorum
haud ulli facilem multoque labore Cyclopum
sudatum thoraca capit quassatque per auras
Titanum bello satiatam sanguinis hastam
atque implet curru campos. exercitus una
Irarum Eumenidesque simul letique cruenti
innumerae facies, frenisque operata regendis
 quadriiugos atro stimulat Bellona flagello.
fertur ab immenso tempestas horrida caelo
nigrantisque globos et turbida nubila torquens
inuoluit terras. quatitur Saturnia sedes
ingressu tremefacta dei, ripasque relinquit
audito curru fontique relabitur amnis. 
Ductorem Ausonium telis Garamantica pubes
cinxerat et Tyrio regi noua dona parabat
armorum spolium ac rorantia consulis ora.
stabat Fortunae non cedere certus et acri
mole retorquebat crudescens caedibus hastas,
iamque suo, iamque hostili perfusa cruore
membra madent, cecidere iubae, gyroque per orbem
artato Garamas iaculis propioribus instat
†et librat saeua coniectum cuspide ferrum.
hic puer ut patrio defixum corpore telum
conspexit, maduere genae, subitoque trementem
corripuit pallor, gemitumque ad sidera rupit.
bis conatus erat praecurrere fata parentis
conuersa in semet dextra, bis transtulit iras
in Poenos Mauors. fertur per tela, per hostis
intrepidus puer et Gradiuum passibus aequat.
continuo cessere globi, latusque repente
apparet campo limes. metit agmina tectus
caelesti clipeo et sternit super arma iacentum
corporaque auctorem teli multasque paternos
ante oculos animas, optata piacula, mactat.
tunc rapta propere duris ex ossibus hasta
innixum ceruice ferens umeroque parentem
emicat. attonitae tanta ad spectacula turmae
tela tenent, ceditque loco Libys asper, et omnis
late cedit Hiber, pietasque insignis et aetas
belligeris fecit miranda silentia campis.
tum celso e curru Mauors Carthaginis arces
excindes
inquit Tyriosque ad foedera coges.
nulla tamen longo tanta exorietur in aeuo
lux tibi, care puer. macte, o macte indole sacra,
uera Iouis proles. et adhuc maiora supersunt,
sed nequeunt meliora dari.
tum nubila Mauors
aetheraque emenso terras iam sole capessit,
et fessas acies castris clausere tenebrae. 
Condebat noctem deuexo Cynthia curru
fraternis adflata rotis, et ab aequore Eoo
surgebant roseae media inter caerula flammae.
at consul tristis campos Poenisque secundam
planitiem metuens Trebiam collisque petebat.
iamque dies rapti cursu nauoque labore,
et medio abruptus fluitabat in amne solutis
pons uinclis, qui Dardanium trauexerat agmen,
Eridani rapidas aderat cum Poenus ad undas.
dumque uada et mollis aditus per deuia flexo
circuitu petit et stagni languentia quaerit,
interdum rapta uicinis saltibus alno
flumineam texit, qua trauehat agmina, classem:
ecce aderat Trebiaeque simul uicina tenebat
Trinacrio accitus per caerula longa Peloro,
Gracchorum proles, consul. gens inclita magno
atque animosa uiro, multusque in imagine claris
praefulgebat auus titulis bellique domique. 
Nec Poeni positis trans amnem in gramine castris
deerant. namque animos stimulabant prospera rerum
increpitansque super ductor: Quis tertius urbi
iam superest consul? quaenam altera restat in armis
Sicania? en omnes Latiae Daunique nepotum
conuenere manus. feriant nunc foedera mecum
ductores Italum ac leges et pacta reposcant.
at tu, donata tela inter Martia luce,
infelix animae, sic, sic uiuasque tuoque
 des iterum hanc laudem nato; nec fine sub aeui
oppetere in bello detur, cum fata uocabunt.
pugnantem cecidisse meum est.
haec personat ardens.
inde leui iaculo Massylumque impiger alis
castra sub ipsa datis inritat et elicit hostem. 
Nec Latius uallo miles debere salutem
fas putat aut clausas pulsari cuspide portas.
erumpunt, cunctisque prior uolat aggere aperto
degener haud Gracchis consul. quatit aura comantis
cassidis Auruncae cristas, umeroque refulget
sanguinei patrium saguli decus. agmina magno
respectans clamore uocat, quaque obuia densos
artat turba globos rumpens iter aequore fertur,
ut torrens celsi praeceps e uertice Pindi
cum sonitu ruit in campos magnoque fragore
auulsum montis uoluit latus: obuia passim
armenta immanesque ferae siluaeque trahuntur,
spumea saxosis clamat conuallibus unda. 
Non, mihi Maeoniae redeat si gloria linguae
centenasque pater det Phoebus fundere uoces,
tot caedes proferre queam, quot dextera magni
consulis aut contra Tyriae furor edidit irae.
Murranum ductor Libyae, ductorque Phalantum
Ausonius, gnaros belli ueteresque laborum,
alter in alterius fuderunt comminus ore.
monte procelloso Murranum miserat Anxur,
Tritonis †niueo te sacra, Phalante, profundo.
ut primum insigni fulsit uelamine consul,
quamquam orbus partem uisus unoque Cupencus
lumine sufficiens bellis citat improbus hastam
et summae figit tremebundam margine parmae.
cui consul (namque ira coquit): Pone, improbe, quicquid
restat in ore fero et truncata fronte relucet.
sic ait intorquens derecto turbine robur
et dirum tota tramittit cuspide lumen.
nec leuior dextra generatus Hamilcare saeuit.
huic cadit infelix niueis Varenus in armis,
Meuanas Varenus, arat cui diuitis uber
campi Fulginia et patulis Clitumnus in aruis
candentis gelido perfundit flumine tauros.
sed tristes superi, atque ingrata maxima cura
uictima Tarpeio frustra nutrita Tonanti.
instat Hiber leuis et leuior discurrere Maurus.
hinc pila, hinc Libycae certant subtexere cornus
densa nube polum, quantumque interiacet aequi
ad ripas campi, tantum uibrantia condunt
tela, nec artatis locus est in morte cadendi. 
Allius, Argyripa Daunique profectus ab aruis
uenator, rudibus iaculis et Iapyge campum
persultabat equo, mediosque inuectus in hostis,
Apula non uana torquebat spicula dextra.
huic horret thorax Samnitis pellibus ursae,
et galea annosi uallatur dentibus apri.
uerum ubi turbantem, solo ceu lustra pererret
in nemore aut agitet Gargano terga ferarum,
hinc Mago, hinc saeuus pariter uidere Maharbal,
ut subigente fame diuersis rupibus ursi
inuadunt trepidum gemina inter proelia taurum,
nec partem praedae patitur furor, haud secus acer
hinc atque hinc iaculo deuoluitur Allius acto:
it stridens per utrumque latus Maurusia taxus.
obuia tum medio sonuerunt spicula corde,
incertumque fuit, letum cui cederet hastae.
et iam dispersis Romana per agmina signis
palantis agit ad ripas, miserabile, Poenus
 impellens trepidos fluuioque immergere certat. 
Tum Trebia infausto noua proelia gurgite fessis
incohat ac precibus Iunonis suscitat undas.
haurit subsidens fugientum corpora tellus
infidaque soli frustrata uoragine sorbet.
nec niti lentoque datur conuellere limo
mersa pedum penitus uestigia: labe tenaci
haerent deuincti gressus, resolutaque ripa
implicat aut caeca prosternit fraude paludis.
iamque alius super atque alius per lubrica surgens
dum sibi quisque uiam per inextricabile litus
praeripit et putri luctatur caespite, lapsi
occumbunt seseque sua pressere ruina.
ille celer nandi iamiamque adprendere tuta
dum parat et celso conisus corpore prensat
gramina summa manu liquidisque emergit ab undis,
contorta ripae pendens adfigitur hasta.
hic hostem orbatus telo complectitur ulnis
luctantemque uado permixta morte coercet.
mille simul leti facies. Ligus occidit aruis,
sed proiecta uiri lymphis fluuialibus ora
sanguineum hauserunt longis singultibus amnem.
enabat tandem medio uix gurgite pulcher
Irpinus sociumque manus clamore uocabat,
cum rapidis inlatus aquis et uulnere multo
impulit asper equus fessumque sub aequora mersit. 
Accumulat clades subito conspecta per undas
uis elephantorum turrito concita dorso.
namque uadis rapitur praeceps, ceu proruta cautes
auulsi montis, Trebiamque insueta timentem
prae se pectore agit spumantique incubat alueo.
explorant aduersa uiros, perque aspera duro
nititur ad laudem uirtus interrita cliuo.
namque inhonoratam Fibrenus perdere mortem
et famae nudam impatiens Spectabimur,
inquit
nec, Fortuna, meum condes sub gurgite letum.
experiar, sitne in terris, domitare quod ensis
non queat Ausonius Tyrrhenaue permeet hasta.
tum iacit adsurgens dextroque in lumine sistit
spicula saeua ferae telumque in uulnere linquit.
stridore horrisono penetrantem cuspidis ictum
belua prosequitur laceramque cruore profuso
attollit frontem ac lapso dat terga magistro.
tum uero inuadunt iaculis crebraque sagitta,
ausi iam sperare necem, immensosque per armos
et laterum extentus uenit atra cuspide uulnus.
stat multa in tergo et nigranti lancea dorso,
ac siluam ingentem concusso corpore uibrat,
donec consumptis longo certamine telis
concidit et clausit magna uada pressa ruina. 
Ecce per aduersum, quamquam tardata morantur
uulnere membra uirum, subit implacabilis amnem
Scipio et innumeris infestat caedibus hostem.
corporibus clipeisque simul galeisque cadentum
contegitur Trebia, et uix cernere linquitur undas.
Mazaeus iaculo, Gestar prosternitur ense,
tum Pelopeus auis Cyrenes incola Thelgon.
huic torquet rapido correptum e gurgite pilum
et quantum longo ferri tenuata rigore
procedit cuspis per hiantia transigit ora.
pulsati ligno sonuere in uulnere dentes.
nec leto quaesita quies: turgentia membra
Eridano Trebia, Eridanus dedit aequoris undis.
tu quoque, Thapse, cadis, tumulo post fata negato.
quid domus Hesperidum aut luci iuuere dearum,
fuluos aurifera seruantes arbore ramos? 
Intumuit Trebia et stagnis se sustulit imis
 iamque ferox totum propellit gurgite fontem
atque omnis torquet uires. furit unda sonoris
uerticibus, sequiturque nouus cum murmure torrens.
sensit et accensa ductor uiolentius ira
Magnas, o Trebia, et meritas mihi, perfide, poenas
exsolues:
inquit lacerum per Gallica riuis
dispergam rura atque amnis tibi nomina demam,
quoque aperis te fonte, premam, nec tangere ripas
inlabique Pado dabitur. quaenam ista repente
Sidonium, infelix, rabies te reddidit amnem?
Talia iactantem consurgens agger aquarum
impulit atque umeros curuato gurgite pressit.
arduus aduersa mole incurrentibus undis
stat ductor clipeoque ruentem sustulit amnem.
necnon a tergo fluctus stridente procella
spumeus inrorat summas aspergine cristas.
ire uadis stabilemque uetat defigere gressum
subducta tellure deus, percussaque longe
raucum saxa sonant, undaeque ad bella parentis
excitae pugnant, et ripas perdidit amnis.
tum madidos crinis et glauca fronde reuinctum
attollit cum uoce caput: Poenasne superbas
insuper et nomen Trebiae delere minaris,
o regnis inimice meis? quot corpora porto
dextra fusa tua! clipeis galeisque uirorum,
quos mactas, artatus iter cursumque reliqui.
caede, uides, stagna alta rubent retroque feruntur.
adde modum dextrae aut campis incumbe propinquis.
Haec, Venere adiuncta, tumulo spectabat ab alto
Mulciber obscurae tectus caligine nubis,
ingrauat ad caelum sublatis Scipio palmis:
Di patrii, quorum auspiciis stat Dardana Roma,
talin me leto tanta inter proelia nuper
seruastis? fortine animam hanc excindere dextra
indignum est uisum? redde o me, nate, periclis,
redde hosti! liceat bellanti accersere mortem
quam patriae fratrique probem.
tum percita dictis
ingemuit Venus et rapidas derexit in amnem
coniugis inuicti uires. agit undique flammas
dispersus ripis ignis multosque per annos
nutritas fluuio populatur feruidus umbras.
uritur omne nemus, lucosque effusus in altos
immissis crepitat uictor Vulcanus habenis.
iamque ambusta comas abies, iam pinus et alni,
iam solo restans trunco dimisit in altum
populus adsuetas ramis habitare uolucres.
flamma uorax imo penitus de gurgite tractos
absorbet latices, saeuoque urgente uapore
siccus inarescit ripis cruor. horrida late
scinditur in rimas et hiatu rupta dehiscit
tellus, ac stagnis altae sedere fauillae. 
Miratur pater aeternos cessare repente
Eridanus cursus, Nympharumque intima maestus
impleuit chorus attonitis ululatibus antra.
ter caput ambustum conantem attollere iacta
lampade Vulcanus mersit fumantibus undis,
ter correpta dei crines nudauit harundo.
tum demum admissae uoces et uota precantis,
orantique datum ripas seruare prioris,
ac tandem a Trebia reuocauit Scipio fessas
munitum in collem Graccho comitante cohortes.
at Poenus multo fluuium ueneratus honore
gramineas undis statuit socialibus aras,
nescius heu, quanto superi maiora mouerent,
et quos Ausoniae luctus, Trasimenne, parares. 
Boiorum nuper populos turbauerat armis
 Flaminius, facilisque uiro tum gloria belli,
corde leuem atque astus inopem contundere gentem.
sed labor haud idem Tyrio certasse tyranno.
hunc laeuis urbi genitum ad fatalia damna
ominibus parat imperio Saturnia fesso
ductorem dignumque uirum ueniente ruina.
inde ubi prima dies iuris, clauumque regendae
inuasit patriae, ac sub nutu castra fuere,
ut pelagi rudis et pontum tractare per artem
nescius, accepit miserae si iura carinae,
uentorum tenet ipse uicem cunctisque procellis
dat iactare ratem: fertur uaga gurgite puppis
ipsius in scopulos dextra impellente magistri—
ergo agitur raptis praeceps exercitus armis
Lydorum in populos sedemque ab origine prisci
sacratam Corythi iunctosque a sanguine auorum
Maeonios Italis permixta stirpe colonos. 
Nec regem Afrorum noscenda ad coepta moratur
laude super tanta monitor deus. omnia somni
condiderant aegrisque dabant obliuia curis,
cum Iuno in stagni numen conuersa propinqui
et madidae frontis crinis circumdata fronde
populea stimulat subitis praecordia curis
ac rumpit ducis haud spernenda uoce quietem:
O felix famae et Latio lacrimabile nomen
Hannibal, Ausoniae si te Fortuna creasset
ad magnos uenture deos, cur fata tenemus?
pelle moras. breuis est magni Fortuna fauoris.
quantum uouisti, cum Dardana bella parenti
iurares, fluet Ausonio tibi corpore tantum
sanguinis, et patrias satiabis caedibus umbras.
nobis persolues meritos securus honores.
namque ego sum celsis quem cinctum montibus ambit
Tmolo missa manus, stagnis Trasimennus opacis.
His agitur monitis et laetam numine pubem
protinus aerii praeceps rapit aggere montis.
horrebat glacie saxa inter lubrica summo
piniferum caelo miscens caput Apenninus.
condiderat nix alta trabes, et uertice celso
canus apex stricta surgebat ad astra pruina.
ire iubet. prior extingui labique uidetur
gloria, post Alpes si stetur montibus ullis.
scandunt praerupti nimbosa cacumina saxi.
nec superasse iugum finit mulcetue laborem:
plana natant, putrique gelu liquentibus undis
inuia limosa restagnant arua palude.
iamque ducis nudus tanta inter inhospita uertex
saeuitia quatitur caeli, manante per ora
perque genas oculo. facilis spreuisse medentis
optatum bene credit emi quocumque periclo
bellandi tempus. non frontis parcit honori,
dum ne perdat iter, non cetera membra moratur
in pretium belli dare, si uictoria poscat,
satque putat lucis, Capitolia cernere uictor
qua petat atque Italum feriat qua comminus hostem.
talia perpessi tandem inter saeua locorum
optatos uenere lacus, ubi deinde per arma
sumeret amissi numerosa piacula uisus. 
Ecce autem patres aderant Carthagine missi.
causa uiae non parua uiris, nec laeta ferebant.
mos fuit in populis, quos condidit aduena Dido,
poscere caede deos ueniam ac flagrantibus aris
(infandum dictu) paruos imponere natos.
urna reducebat miserandos annua casus
sacra Thoanteae ritusque imitata Dianae.
cui fato sortique deum de more petebat
Hannibalis prolem discors antiquitus Hannon.
sed propior metus armati ductoris ab ira
 et magna ante oculos stabat redeuntis imago.
asperat haec, foedata genas lacerataque crinis,
atque urbem complet maesti clamoris Imilce,
Edonis ut Pangaea super trieteride mota
it iuga et inclusum suspirat pectore Bacchum.
ergo inter Tyrias, facibus ceu subdita, matres
clamat: Io coniunx, quocumque in cardine mundi
bella moues, huc signa refer. uiolentior hic est,
hic hostis propior. tu nunc fortasse sub ipsis
urbis Dardaniae muris uibrantia tela
excipis intrepidus clipeo saeuamque coruscans
lampada Tarpeis infers incendia tectis.
interea tibi prima domus atque unica proles
heu gremio in patriae Stygias raptatur ad aras.
i nunc, Ausonios ferro populare penates
et uetitas molire uias. i, pacta resigna
per cunctos iurata deos. sic praemia reddit
Carthago et talis iam nunc tibi soluit honores.
quae porro haec pietas delubra aspergere tabo?
heu primae scelerum causae mortalibus aegris,
naturam nescire deum! iusta ite precari
ture pio caedumque feros auertite ritus.
mite et cognatum est homini deus. hactenus, oro,
sit satis ante aras caesos uidisse iuuencos.
aut si uelle nefas superos fixumque sedetque,
me, me, quae genui, uestris absumite uotis.
cur spoliare iuuat Libycas hac indole terras?
an flendae magis Aegates et mersa profundo
Punica regna forent, olim si sorte cruenta
 esset tanta mei uirtus praerepta mariti?
haec dubios uario diuumque hominisque timore
ad cauta inlexere patres, ipsique relictum
abnueret sortem an superum pareret honori.
tum uero trepidare metu uix compos Imilce,
magnanimi metuens immitia corda mariti. 
His auide auditis ductor sic deinde profatur:
Quid tibi pro tanto non impar munere soluat
Hannibal aequatus superis? quae praemia digna
inueniam, Carthago parens? noctemque diemque
arma feram, templisque tuis hinc plurima faxo
hostia ab Ausonio ueniat generosa Quirino.
at puer armorum et belli seruabitur heres.
spes, o nate, meae Tyriarumque unica rerum,
Hesperia minitante, salus, terraque fretoque
certare Aeneadis dum stabit uita memento.
perge (patent Alpes) nostroque incumbe labori.
uos quoque, di patrii, quorum delubra piantur
caedibus atque coli gaudent formidine matrum,
huc laetos uultus totasque aduertite mentes.
namque paro sacra et maioris molior aras.
tu, Mago, aduersi conside in uertice montis,
tu laeuos propior collis accede, Choaspe,
ad claustra et fauces ducat per opaca Sychaeus.
ast ego te, Trasimenne, uago cum milite praeceps
lustrabo et superis quaeram libamina belli.
namque haud parua deus promissis spondet apertis,
quae spectata, uiri, patriam referatis in urbem."
58,Silius Italicus,pun_5,"Ceperat Etruscos occulto milite colles
Sidonius ductor perque alta silentia noctis
siluarum anfractus caecis insederat armis.
at parte e laeua restagnans gurgite uasto
effigiem in pelagi lacus umectabat inertis
et late multo foedabat proxima limo.
quae uada Faunigenae regnata antiquitus Arno
nunc uoluente die Trasimenni nomina seruant.
Lydius huic genitor, Tmoli decus, aequore longo
Maeoniam quondam in Latias aduexerat oras
Tyrrhenus pubem dederatque uocabula terris.
isque insueta tubae monstrauit murmura primus
gentibus et bellis ignaua silentia rupit,
nec modicus uoti natum ad maiora fouebat.
uerum ardens puero castumque exuta pudorem
(nam forma certare deis, Trasimenne, ualeres)
litore correptum stagnis demisit Agylle,
flore capi iuuenem primaeuo lubrica mentem
nympha nec Idalia lenta incaluisse sagitta.
solatae uiridi penitus fouere sub antro
Naides amplexus undosaque regna trementem.
hinc dotale lacus nomen, lateque Hymenaeo
conscia lasciuo Trasimennus dicitur unda. 
Et iam curriculo nigram nox roscida metam
stringebat, nec se thalamis Tithonia coniunx
protulerat stabatque nitens in limine primo,
 cum minus abnuerit noctem desisse uiator
quam coepisse diem: consul carpebat iniquas,
praegrediens signa ipsa, uias, omnisque ruebat
mixtus eques nec discretis leuia arma maniplis
insertique globo pedites, et inutile Marti
lixarum uulgus praesago cuncta tumultu
implere, et pugnam fugientum more petebant.
tum super ipse lacus densam caligine caeca
exhalans nebulam late corruperat omnem
prospectum miseris, atque atrae noctis amictu
squalebat pressum picea inter nubila caelum.
nec Poenum liquere doli: sedet ense reposto
abditus et nullis properantem occursibus arcet.
ire datur, longeque patet ceu pace quieta
incustoditum, mox inremeabile, litus.
namque sub angustas artato limite fauces
in fraudem ducebat iter, geminumque receptis
exitium, hinc rupes, hinc undae claustra premebant.
at turma umbroso seruabat uertice montis
hostilem ingressum, refugos habitura sub ictu:
haud secus ac uitreas sollers piscator ad undas,
ore leuem patulo texens de uimine nassam,
cautius interiora ligat mediamque per aluum
sensim fastigans compressa cacumina nectit
ac fraude artati remeare foraminis arcet
introitu facilem quem traxit ab aequore piscem.

Ocius interea propelli signa iubebat
excussus consul fatorum turbine mentem,
donec flammiferum tollentes aequore currum
solis equi sparsere diem. iamque orbe renato
diluerat nebulas Titan, sensimque fluebat
caligo in terras nitido resoluta sereno.
tunc ales, priscum populis de more Latinis
auspicium cum bella parant mentesque deorum
explorant super euentu, ceu praescia luctus
damnauit uesci planctuque alimenta refugit.
nec rauco taurus cessauit flebile ad aras
immugire sono pressamque ad colla bipennem
incerta ceruice ferens altaria liquit.
signa etiam effusa certant dum uellere mole,
taeter humo lacera nitentum erupit in ora
exultans cruor, et caedis documenta futurae
ipsa parens miseris gremio dedit atra cruento.
ac super haec diuum genitor terrasque fretumque
concutiens tonitru Cyclopum rapta caminis
fulmina Tyrrhenas Trasimenni torsit in undas,
ictusque aetheria per stagna patentia flamma
fumauit lacus atque arserunt fluctibus ignes.
heu uani monitus frustraque morantia Parcas
prodigia! heu fatis superi certare minores!
atque hic, egregius linguae nomenque superbum,
Coruinus, Phoebea sedet cui casside fulua
ostentans ales proauitae insignia pugnae,
plenus et ipse deum, et socium terrente pauore
immiscet precibus monita atque his uocibus infit:
Iliacas per te flammas Tarpeiaque saxa,
per patrios, consul, muros suspensaque nostrae
euentu pugnae natorum pignora, cedas
oramus superis tempusque ad proelia dextrum
opperiare. dabunt idem camposque diemque
pugnandi: tantum ne dedignare secundos
expectare deos. cum fulserit hora, cruentam
quae stragem Libyae portet, tum signa sequentur
nulla uulsa manu, uescique interritus ales
gaudebit, nullosque uomet pia terra cruores.
an te praestantem belli fugit, improba quantum
hoc possit Fortuna loco? sedet obuius hostis
aduersa fronte, at circa nemorosa minantur
insidias iuga, nec laeua stagnantibus undis
effugium patet, et tenui stant tramite fauces.
si certare dolis et bellum ducere cordi est,
interea rapidis aderit Seruilius armis,
cui par imperium et uires legionibus aequae.
bellandum est astu. leuior laus in duce dextrae.
Talia Coruinus, primoresque addere passim
orantum uerba, et diuisus quisque timoris
nunc superos, ne Flaminio, nunc deinde precari
Flaminium, ne caelicolis contendere perstet.
acrius hoc accensa ducis surrexerat ira,
auditoque furens socias non defore uires
Sicine nos
inquit Boiorum in bella ruentis
spectastis, cum tanta lues uulgusque tremendum
ingrueret, rupesque iterum Tarpeia paueret?
quas ego tunc animas dextra, quae corpora fudi,
irata tellure sata et uix uulnere uitam
reddentis uno! iacuere ingentia membra
per campos magnisque premunt nunc ossibus arua.
scilicet has sera ad laudes Seruilius arma
adiungat, nisi diuiso uicisse triumpho
ut nequeam et decoris contentus parte quiescam?
quippe monent superi. similes ne fingite uobis,
classica qui tremitis, diuos. sat magnus in hostem
augur adest ensis, pulchrumque et milite dignum
 auspicium Latio quod in armis dextera praestat.
an, Coruine, sedet, clausum se consul inerti
ut teneat uallo, Poenus nunc occupet altos
Arreti muros, Corythi nunc diruat arcem,
hinc Clusina petat, postremo ad moenia Romae
inlaesus contendat iter? deforme sub armis
uana superstitio est: dea sola in pectore Virtus
bellantum uiget. umbrarum me noctibus atris
agmina circumstant, Trebiae qui gurgite quique
Eridani uoluuntur aquis, inhumata iuuentus.
Nec mora. iam medio coetu signisque sub ipsis
postrema aptabat nulli exorabilis arma.
aere atque aequorei tergo flauente iuuenci
cassis erat munita uiro, cui uertice surgens
triplex crista iubas effundit crine Suebo:
Scylla super fracti contorquens pondera remi
instabat saeuosque canum pandebat hiatus,
nobile Gargeni spolium, quod rege superbus
Boiorum caeso capiti inlacerabile uictor
aptarat pugnasque decus portabat in omnis.
loricam induitur: tortos huic nexilis hamos
ferro squama rudi permixtoque asperat auro.
tum clipeum capit, aspersum quem caedibus olim
Celticus ornarat cruor, umentique sub antro
ceu fetum lupa permulcens puerilia membra
ingentem Assaraci caelo nutribat alumnum.
hinc ensem lateri dextraeque accommodat hastam.
stat sonipes uexatque ferox umentia frena,
Caucaseam instratus uirgato corpore tigrim.
inde exceptus equo, qua dant angusta uiarum,
nunc hos, nunc illos adit atque hortatibus implet:
Vestrum opus est uestrumque decus suffixa per urbem
Poeni ferre ducis spectanda parentibus ora.
unum hoc pro cunctis sat erit caput. aspera quisque
hortamenta sibi referat: Meus, heu! meus atris
Ticini frater ripis iacet,
At meus alta
metitur stagna Eridani sine funere natus.
haec sibi quisque; sed, est uestrum cui nulla doloris
priuati rabies, is uero ingentia sumat
e medio, fodiant quae magnas pectus in iras,
perfractas Alpes passamque infanda Saguntum,
quosque nefas uetiti transcendere nomen Hiberi,
tangere iam Thybrim. nam dum nos augur et extis
quaesitae fibrae uanusque moratur haruspex,
solum iam superest Tarpeio imponere castra.
Turbidus haec, uisoque artis in milibus atras
bellatore iubas aptante Est, Orfite, munus,
est
ait hoc certare tuum, quis opima uolenti
dona Ioui portet feretro suspensa cruento.
nam cur haec alia pariatur gloria dextra?
hinc praeuectus equo, postquam inter proelia notam
accepit uocem, Procul hinc te Martius,
inquit
Murrane, ostendit clamor, uideoque furentem
iam Tyria te caede. uenit laus quanta! sed, oro,
haec angusta loci ferro patefacta relaxa.
tum Soracte satum, praestantem corpore et armis,
Aequanum noscens, patrio cui ritus in aruo,
cum pius Arcitenens accensis gaudet aceruis,
exta ter innocuos laetum portare per ignes,
Sic in Apollinea semper uestigia pruna
inuiolata teras uictorque uaporis ad aras
dona serenato referas sollemnia Phoebo:
concipe
ait dignum factis, Aequane, furorem
uulneribusque tuis. socio te caedis et irae
non ego Marmaridum mediam penetrare phalangem
Cinyphiaeque globos dubitarim inrumpere turmae.
Nec iam ultra monitus et uerba morantia Martem
ferre ualet: longo Aeneadis quod flebitur aeuo
increpuere simul feralia classica signum,
ac tuba terrificis fregit stridoribus auras.
heu dolor, heu lacrimae nec post tot saecula serae!
horresco ut pendente malo, ceu ductor ad arma
exciret Tyrius. latebrosis collibus Astur
et Libys et torta Baliaris saeuus habena
erumpunt multusque Maces Garamasque Nomasque,
tum, quo non alius uenalem in proelia dextram
ocior attulerit conductaque bella probarit,
Cantaber et galeae contempto tegmine Vasco.
hinc pariter rupes, lacus hinc, hinc arma simulque
consona uox urget, signum clamore uicissim
per collis Tyria circumfundente corona. 
Auertere dei uultus fatoque dederunt
maiori non sponte locum; stupet ipse tyranni
fortunam Libyci Mauors, disiectaque crinem
inlacrimat Venus, et Delum peruectus Apollo
tristem maerenti solatur pectine luctum.
sola Apennini residens in uertice diras
expectat caedes immiti pectore Iuno. 
Primae Picentum, rupto ceu turbine fusa
agmina et Hannibalem ruere ut uidere, cohortes
inuadunt ultro et poenas pro morte futura,
turbato uictore, petunt accensa iuuentus,
et uelut erepto metuendi libera caelo
manibus ipsa suis praesumpta piacula mittit.
funditur unanimo nisu et concordibus ausis
pilorum in Poenos nimbus, fixosque repulsi
summittunt clipeos curuato pondere teli.
acrius hoc rursum Libys (et praesentia saeui
extimulat ducis) hortantes se quisque uicissim
incumbunt pressoque impellunt pectore pectus. 
Ipsa, facem quatiens ac flauam sanguine multo
sparsa comam, medias acies Bellona pererrat.
stridit Tartareae nigro sub pectore diuae
letiferum murmur, feralique horrida cantu
bucina lymphatas agit in certamina mentes.
his iras aduersa fouent crudusque ruente
fortuna stimulus spem proiecisse salutis:
hos dexter deus et laeto Victoria uultu
adridens acuit, Martisque fauore fruuntur. 
Abreptus pulchro caedum Lateranus amore
dum sequitur dextram, in medios penetrauerat hostis.
quem postquam florens aequali Lentulus aeuo
conspexit nimium pugnae nimiumque cruoris
infestas inter non aequo Marte cateruas
fata inritantem, nisu se concitat acri
immitemque Bagam, qui iam uicina ferebat
uulnera pugnantis tergo, uelocior hasta
occupat et socium duris se casibus addit.
tunc alacres arma adglomerant geminaque corusci
fronte micant: paribus fulgent capita ardua cristis.
actus in aduersos casu (namque obuia ferre
arma quis auderet, nisi quem deus ima colentum
damnasset Stygiae nocti?) praefracta gerebat
Syrticus excelso decurrens robora monte
et quatiens acer nodosi pondera rami
flagrabat geminae nequiquam caedis amore:
Non hic Aegates infidaque litora nautis,
o iuuenes, motumque nouis sine Marte procellis
fortunam bello pelagus dabit. aequoris olim
 uictores, media sit qualis, discite, terra
bellator Libys, et meliori cedite regnis.
ac simul infesto Lateranum pondere truncae
arboris urgebat iungens conuicia pugnae.
Lentulus huic frendens ira: Trasimennus in altos
ascendet citius collis, quam sanguine roret
iste pio ramus,
subsidensque ilia nisu
conantis suspensa fodit. tum feruidus atro
pulmone exundat per hiantia uiscera sanguis. 
Nec minus accensis in mutua funera dextris
parte alia campi saeuit furor. altus Iertes
obtruncat Nerium. Rullo ditissimus arui
occumbis, generose Volunx, nec clausa repostis
pondera thesauris patrio nec regia quondam
praefulgens ebore et possessa mapalia soli
profuerunt. quid rapta iuuant, quid gentibus auri
numquam extincta sitis? modo quem Fortuna fouendo
congestis opibus donisque refersit opimis,
nudum Tartarea portabit nauita cumba. 
Iuxta bellator iuuenilibus Appius ausis
pandebat campum caede atque, ubi plurima uirtus
nullique aspirare uigor, decus inde petebat.
obuius huic Atlans, Atlans a litore Hibero,
nequiquam extremae longinquus cultor harenae,
impetit os hasta, leuiterque e corpore summo
degustat cuspis generosum extrema cruorem.
intonuere minae, uiolentaque lumina flammis
exarsere nouis. furit et diffulminat omnem
obstantum turbam; at clausum sub casside uulnus
Martia commendat mananti sanguine membra.
tum uero aspiceres pauitantem et condere semet
nitentem sociis iuuenem, ceu tigride cerua
Hyrcana cum pressa tremit, uel territa pennas
colligit accipitrem cernens in nube columba,
aut dumis subit, albenti si sensit in aethra
librantem nisus aquilam, lepus. ora citato
ense ferit, tum colla uiri dextramque micantem
demetit ac mutat successu saeuior hostem. 
Stabat fulgentem portans in bella bipennem
Cinyphius socerique miser Magonis inire
optabat pugnam ante oculos spe laudis Isalcas,
Sidonia tumidus sponsa uanoque superbus
foedere promissae post Dardana proelia taedae.
huic immittit atrox uiolentas Appius iras
conantique grauem fronti librare securim
altior insurgens galeam super exigit ictum.
at fragilis ualido conamine soluitur ensis
aere in Cinyphio, nec dispar sortis Isalcas
umbonem incerto detersit futtilis ictu.
tum quod humo haud umquam ualuisset uellere saxum,
ni uires trux ira daret, contorquet anhelans
Appius et lapsu resupino in terga cadentem
mole premit scopuli perfractisque ossibus urget.
uidit coniuncto miscens certamina campo
labentem socer, et lacrimae sub casside fusae
cum gemitu, rapidusque ruit: data foedera nuper
accendunt animos expectatique nepotes.
iamque aderat clipeumque uiri atque immania membra
lustrabat uisu, propiorque a fronte coruscae
lux galeae saeuas paulum tardauerat iras.
haud secus, e specula praeceps delatus opaca,
 subsidens campo summissos contrahit artus,
cum uicina trucis conspexit cornua tauri,
quamuis longa fames stimulet, leo: nunc ferus alta
surgentis ceruice toros, nunc torua sub hirta
lumina miratur fronte ac iam signa mouentem
et sparsa pugnas meditantem spectat harena.
hic prior intorquens telum sic Appius infit:
Si qua tibi pietas, ictum ne desere foedus
et generum comitare socer.
per tegmina uelox
tunc aerisque moras laeuo stetit hasta lacerto.
at contra non dicta Libys, sed feruidus hastam
perlibrat, magni donum memorabile fratris,
caeso quam uictor sub moenibus ille Sagunti
abstulerat Durio ac spectatae nobile pugnae
germano dederat portare in proelia pignus.
telum ingens perque arma uiri perque ora, doloris
adiutum nisu, letalem pertulit ictum,
exanguesque uiri conantis uellere ferrum
in uulnus cecidere manus. iacet aequore nomen
clarum Maeonio atque Italae pars magna ruinae
Appius. intremuere lacus, corpusque refugit
contractis Trasimennus aquis: telum ore cruento
expirans premit atque admorsae immurmurat hastae. 
Nec fati melior Mamercus corpore toto
exsoluit poenas nulli non saucius hosti.
namque per aduersos, qua Lusitana ciebat
pugnas dira manus, raptum cum sanguine caesi
signiferi magna uexillum mole ferebat
et trepida infelix reuocabat signa suorum.
sed furiata cohors ausisque accensa superbis
quodcumque ipsa manu gestabat missile, quicquid
praebebat tellus sparsis uix peruia telis
iniecit pariter, pluresque in corpore nullum
inuenere locum perfossis ossibus hastae. 
Aduolat interea fraterni uulneris ira
turbatus Libyae ductor, uisoque cruore,
num lateri cuspis, num toto pondere telum
sedisset, fratremque amens sociosque rogabat.
utque metum leti procul et leuiora pauore
cognouit, proprio tectum gestamine praeceps
ex acie rapit et tutis a turbine pugnae
constituit castris. medicas hinc ocius artes
et senioris opem Synhali uocat. unguere uulnus
herbarum hic sucis ferrumque e corpore cantu
exigere et somnum tacto misisse chelydro
anteibat cunctos, nomenque erat inde per urbes
perque Paraetoniae celebratum litora Syrtis.
ipse olim antiquo primum Garamanticus Hammon
scire pater dederat Synhalo morsusque ferarum
telorumque grauis ictus sedare medendo.
atque is deinde suo moriens caelestia dona
monstrauit nato, natusque heredis honori
tramisit patrias artis. quem deinde secutus
haud leuior fama Synhalus Garamantica sollers
monstrata augebat studio multaque uetustum
Hammonis comitem numerabat imagine patrem.
tum proauita ferens leni medicamina dextra
ocius, intortos de more astrictus amictus,
mulcebat lympha purgatum sanguine uulnus.
at Mago, exuuias secum caesique uolutans
hostis mente necem, fraternas pectore curas
pellebat dictis et casum laude leuabat:
Parce metu, germane. meis medicamina nulla
aduersis maiora feres: iacet Appius hasta
ad manis pulsus nostra. si uita relinquat,
 sat nobis actum est: sequar hostem laetus ad umbras.
Quae dum turbatos auertunt aequore campi
ductores ualloque tenent, ex agmine Poenum
cedentem consul tumulo speculatus ab alto
atque atram belli castris se condere nubem,
turbidus extemplo trepidantis milite maesto
inuadit cuneos subitoque pauore relaxat
iam rarescentis acies. tum uoce feroci
poscit ecum ac mediae ruit in certamina uallis.
sic ubi torrentem crepitanti grandine nimbum
inlidit terris molitus Iuppiter altas
fulmine nunc Alpes, nunc mixta Ceraunia caelo,
intremuere simul tellus et pontus et aether,
ipsaque commoto quatiuntur Tartara mundo.
incidit attonitis inopino turbine Poenis
haud secus improuisa lues, gelidusque sub ossa
peruasit miseris conspecti consulis horror.
it medius ferroque ruens densissima latum
pandit iter. clamor uario discrimine uocum
fert belli rabiem ad superos et sidera pulsat,
ceu pater Oceanus cum saeua Tethye Calpen
Herculeam ferit atque exesa in uiscera montis
contortum pelagus latrantibus ingerit undis:
dant gemitum scopuli, fractasque in rupibus undas
audit Tartessos latis distermina terris,
audit non paruo diuisus gurgite Lixus. 
Ante omnis iaculo tacitas fallente per auras
occumbit Bogus, infaustum qui primus ad amnem
Ticini rapidam in Rutulos contorserat hastam.
ille sibi longam Clotho turbamque nepotum
crediderat uanis deceptus in alite signis.
sed non augurio Parcarum impellere metas
concessum cuiquam: ruit inter tela cruentis
suspiciens oculis caelum superosque reposcit
tempora promissae media iam morte senectae.
nec Bagaso exultare datum aut impune relictum
consulis ante oculos uita spoliasse Libonem.
laurigeris decus illud auis nauaque iuuenta
florebat, sed Massylus succiderat ensis
pubescente caput mala, properoque uirentis
delerat leto bellator barbarus annos.
Flaminium implorasse tamen iam morte suprema
haud frustra fuit. auulsa est nam protinus hosti
ore simul ceruix: iuuit punire feroci
uictorem exemplo et monstratum reddere letum. 
Quis deus, o Musae, paribus tot funera uerbis
euoluat, tantisque umbris in carmine digna
quis lamenta ferat? certantis laude cadendi
primaeuos iuuenes mortisque in limine cruda
facta uirum et fixis rabiem sub pectore telis?
sternitur alternus uastis concursibus hostis,
nec spoliare uacat praedaeque aduertere mentem.
urget amor caedum, clausis dum detinet hostem
fraternum castris uulnus, funditque ruitque
nunc iaculis, nunc ense, modo inter milia consul
bellantum conspectus equo, modo Marte feroci
ante aquilas et signa pedes. fluit impia riuis
saguineis uallis, tumulique et concaua saxa
armorum sonitus flatusque imitantur equorum. 
Miscebat campum, membrorum in proelia portans
celsius humano robur, uisaque pauentis
mole gigantei uertebat corporis alas
Othrys Marmarides: lati super agmen utrumque
ingens tollebant umeri caput, hirtaque toruae
 frontis caesaries et crinibus aemula barba
umbrabat rictus; squalore hinc hispida diro
et uillosa feris horrebant pectora saetis.
aspirare uiro propioremque addere Martem
haud ausum cuiquam. laxo ceu belua campo
incessebatur tutis ex agmine telis.
tandem uesanos palantum in terga ferenti
cum fremitu uultus tacita per nubila penna
intrauit toruum Gortynia lumen harundo
auertitque uirum. fugientis ad agmina consul
intorquet tergo iaculum, quod tegmine nudas
inrupit costas hirtoque a pectore primum
mucronem ostendit. rapidus conuellere temptat
qua nasci ferrum fulgenti cuspide cernit,
donec abundanter defuso sanguine late
procubuit moriens et telum uulnere pressit.
spiritus exundans uicinum puluere moto
perflauit campum et nubem dispersit in auras. 
Nec minor interea tumulis siluisque fremebat
diuersis Mauors, uariaque per ardua pugna
et saxa et dumi rorantes caede nitebant.
exitium trepidis letique et stragis acerbae
causa Sychaeus erat. Murranum ille eminus hasta
perculerat, quo non alius, cum bella silerent,
dulcius Oeagrios pulsabat pectine neruos.
occubuit silua in magna patriosque sub ipso
quaesiuit montis leto ac felicia Baccho
Aequana et Zephyro Surrentum molle salubri.
addiderat misero comitem pugnaeque ferocis
gaudebat tristi uictor nouitate Sychaeus.
palantis nam dum sequitur, peruaserat altam
in siluam et priscae reclinis ab ictibus ulmi
terga tuebatur trunco frustraque relictos
Tauranus comites suprema uoce ciebat.
transegit iuuenem ac perfossis incita membris
haesit in opposito cuspis Sidonia ligno. 
Quid uobis, quaenam ira deum, uel mente sinistra
quae sedit formido, uiri? qui Marte relicto
ramorum quaesistis opem. non aequus in artis
nimirum rebus suasor metus. arguit asper
exitus euentu praui consulta timoris.
annosa excelsos tendebat in aethera ramos
aesculus, umbrosum magnas super ardua siluas
nubibus insertans altis caput, instar (aperto
si staret campo) nemoris, lateque tenebat
frondosi nigra tellurem roboris umbra.
par iuxta quercus longum molita per aeuum
uertice canenti proferre sub astra cacumen
diffusas patulo laxabat stipite frondes
umbrabatque coma summi fastigia montis.
huc Hennaea cohors, Triquetris quam miserat oris
rex, Arethusa, tuus, defendere nescia morti
dedecus et mentem nimio mutata pauore
certatim sese tulit ascendensque uicissim
pressit nutantis incerto pondere ramos.
mox alius super atque alius consistere tuto
dum certant, pars excussi (nam fragmine putri
ramorum et senio male fida fefellerat arbor),
pars trepidi celso inter tela cacumine pendent.
turbatos una properans consumere peste
corripit aeratam iam dudum in bella bipennem,
deposito clipeo mutatus tela, Sychaeus.
incumbunt sociae dextrae, magnoque fragore
pulsa gemit crebris succumbens ictibus arbos.
fluctuat infelix concusso stipite turba,
ceu, Zephyrus quatit antiquos ubi flamine lucos,
 fronde super tremuli uix tota cacuminis haerens
iactatur nido pariter nutante uolucris.
procubuit tandem multa deuicta securi
suffugium infelix miseris et inhospita quercus
elisitque uirum spatiosa membra ruina. 
Inde aliae cladum facies. contermina taedis
conlucet rapidoque inuoluitur aesculus igni.
iamque inter frondes arenti robore gliscens
uerticibus saeuis torquet Vulcanus anhelos
cum feruore globos flammarum et culmina torret.
nec tela interea cessant. semusta gementum
atque amplexa cadunt ardentis corpora ramos. 
Haec inter miseranda uirum certamina consul
ecce aderat uoluens iram exitiumque Sychaeo.
at iuuenis dubio tantae discrimine pugnae
occupat euentum telo temptare priorem.
cui medio leuiter clipeo stetit aeris in ora
cuspis et oppositas uetita est tramittere crates.
sed non et consul misso concredere telo
fortunam optatae caedis parat, at latus ense
haurit: nec crudae tardarunt tegmina parmae.
labitur infelix atque adpetit ore cruento
tellurem expirans. tum diffundente per artus
frigore se Stygio manantem in uiscera mortem
accipit et longo componit lumina somno. 
Atque ea dum uariis permixtus tristia Mauors
casibus alternat, iam castris Mago relictis,
iam Libyae ductor properantia signa citato
raptabant cursu et cessata reponere hauebant
tempora caede uirum ac multo pensare cruore.
it globus intorquens nigranti turbine nubem
pulueris, et surgit sublatis campus harenis,
quaque ferens gressum flectit uestigia ductor,
undanti circum tempestas acta procella
uoluitur atque altos operit caligine montis.
occubuere femur Fontanus, Buta canorum
transfixi guttur, pressoque e uulnere cuspis
prospexit terga. hunc tristes luxere Fregellae
multiplicem proauis, hunc mater Anagnia fleuit.
haud dispar fortuna tibi, Laeuine, sed auso
non eadem. neque enim Tyrio concurrere regi
temptas, sed lectus par ad certamen Ithemon
Autololum moderator erat; quem poplite caeso
dum spoliat, grauis immiti cum turbine costas
fraxinus inrupit, conlapsaque membra sub ictu
hoste super fuso subita cecidere ruina. 
Nec Sidicina cohors defit. Viriasius armat
mille uiros, nulli uictus uel ponere castra
uel iunxisse ratem duroque resoluere muros
ariete et in turrim subitos immittere pontis.
 
Quem postquam Libyae ductor uirtute feroci
exultare uidet (namque illi uulnere praeceps
terga dabat leuibus diffisus Arauricus armis),
acrius hoc, pulchro Mauorte accensus in iram
et dignum sese ratus in certamina saeuo
comminus ire uiro, referenti e corpore telum
aduolat et fodiens pectus: Laudande laborum,
quisquis es, haud alia decuit te occumbere dextra.
ad manis leti perfer decus. Itala gentis
ni tibi origo foret, uita donatus abires.
hinc Fadum petit et ueterem bellare Labicum,
cui Siculis quondam terris congressus Hamilcar
clarum spectato dederat certamine nomen.
immemor annorum seniumque oblitus in arma
ille quidem cruda mente et uiridissimus irae
 ibat, sed uani frigentem in Marte senectam
prodebant ictus: stipula crepitabat inani
ignis iners cassamque dabat sine robore flammam.
quem postquam accepit patrio monstrante superbum
armigero Poenum ductor, Certamina primae
hic lue nunc
inquit pugnae: te notus Hamilcar
hac trahit ad manis dextra.
tum librat ab aure
intorquens iaculum et uersantem in uulnere sese
transigit. extracta foedauit cuspide sanguis
canitiem et longos finiuit morte labores.
nec minus Herminium primis obtruncat in armis,
adsuetum, Trasimenne, tuos praedantibus hamis
exhaurire lacus patriaeque alimenta senectae
ducere suspenso per stagna iacentia lino.
interea exanimem maesti super arma Sychaeum
portabant Poeni corpusque in castra ferebant.
quos ubi conspexit tristi clamore ruentis
ductor, praesago percussus pectora luctu,
Quinam
inquit dolor, o socii, quemue ira deorum
eripuit nobis? num te, dulcedine laudis
flagrantem et nimio primi Mauortis amore
atra, Sychaee, dies properato funere carpsit?
utque dato gemitu lacrimae adsensere ferentum
et dictus pariter caedis maerentibus auctor,
Cerno
ait aduerso pulchrum sub pectore uulnus
cuspidis Iliacae. dignus Carthagine, dignus
Hasdrubale ad manis ibis, nec te optima mater
dissimilem lugebit auis, Stygiaue sub umbra
degenerem cernens noster uitabit Hamilcar.
at mihi Flaminius, tam maesti causa doloris,
morte sua minuat luctus. haec pompa sequetur
exequias, seroque emptum uolet impia Roma
non uiolasse mei corpus mucrone Sychaei.
Sic memorans torquet fumantem ex ore uaporem,
iraque anhelatum proturbat pectore murmur,
ut multo accensis feruore exuberat undis
clausus ubi exusto liquor indignatur aeno.
tum praeceps ruit in medios solumque fatigat
Flaminium incessens. nec dicto segnius ille
bella capessebat, propiorque insurgere Mauors
coeperat, et campo iunctus iam stabat uterque,
cum subitus per saxa fragor, motique repente,
horrendum, colles et summa cacumina totis
intremuere iugis. nutant in uertice siluae
pinifero fractaeque ruunt super agmina rupes.
immugit penitus conuulsis ima cauernis
dissiliens tellus nec paruos rumpit hiatus,
atque umbras late Stygias immensa uorago
faucibus ostendit patulis, manesque profundi
antiquum expauere diem. lacus ater in altos
sublatus montis et sede excussus auita
lauit Tyrrhenas ignota aspergine siluas.
iamque eadem populos magnorumque oppida regum
tempestas et dira lues strauitque tulitque.
ac super haec reflui pugnarunt montibus amnes,
 et retro fluctus torsit mare. monte relicto
Apenninicolae fugere ad litora Fauni.
pugnabat tamen (heu belli uecordia!) miles,
iactatus titubante solo, tremebundaque tela,
subducta tellure ruens, torquebat in hostem,
donec pulsa uagos cursus ad litora uertit
mentis inops stagnisque inlata est Daunia pubes.
quis consul terga increpitans (nam turbine motae
ablatus terrae inciderat): Quid deinde, quid, oro,
restat, io, profugis? uos en ad moenia Romae
ducitis Hannibalem, uos in Tarpeia Tonantis
tecta faces ferrumque datis. sta, miles, et acris
disce ex me pugnas, uel si pugnare negatum,
disce mori. dabit exemplum non uile futuris
Flaminius. ne terga Libys, ne Cantaber umquam
consulis aspiciat. solus, si tanta libido
est uobis rabiesque fugae, tela omnia solus
pectore consumo et moriens fugiente per auras
hac anima uestras reuocabo ad proelia dextras.
Dumque ea commemorat densosque obit obuius hostis,
aduolat ora ferus mentemque Ducarius. acri
nomen erat gentile uiro, fusisque cateruis
Boiorum quondam patriis antiqua gerebat
uulnera barbaricae mentis, noscensque superbi
uictoris uultus Tune
inquit maximus ille
Boiorum terror? libet hoc cognoscere telo,
corporis an tanti manet de uulnere sanguis.
nec uos paeniteat, populares, fortibus umbris
hoc mactare caput: nostros hic curribus egit
insistens uictos alta ad Capitolia patres.
ultrix hora uocat.
pariter tunc undique fusis
obruitur telis, nimboque ruente per auras
contectus nulli dextra iactare reliquit
Flaminium cecidisse sua. nec pugna perempto
ulterior ductore fuit. namque agmine denso
primores iuuenum, laeua ob discrimina Martis
infensi superis dextrisque et cernere Poenum
uictorem plus morte rati, super ocius omnes
membra ducis stratosque artus certamine magno
telaque corporaque et non fausto Marte cruentas
iniecere manus. sic densi caedis aceruo
ceu tumulo texere uirum. tum, strage per undas
per siluas sparsa perque altam sanguine uallem,
in medias fratre inuectus comitante cateruas
caesorum iuuenum Poenus Quae uulnera cernis,
quas mortes!
inquit premit omnis dextera ferrum,
armatusque iacet seruans certamina miles.
hos, en, hos obitus nostrae spectate cohortes!
fronte minae durant, et stant in uultibus irae.
et uereor, ne, quae tanta creat indole tellus
magnanimos fecunda uiros, huic fata dicarint
imperium, atque ipsis deuincat cladibus orbem.
Sic fatus cessit nocti; finemque dedere
caedibus infusae subducto sole tenebrae."
59,Silius Italicus,pun_14,"Flectite nunc uestros, Heliconis numina, cantus
Ortygiae pelagus Siculique ad litoris urbes.
muneris hic uestri labor est, modo Daunia regna
Aeneadum, modo Sicanios accedere portus,
aut Macetum lustrare domos et Achaica rura
aut uaga Sardoo uestigia tinguere fluctu
uel Tyriae quondam regnata mapalia genti
extremumue diem et terrarum inuisere metas.
sic poscit sparsis Mauors agitatus in oris.
ergo age, qua litui, qua ducunt bella, sequamur. 
Ausoniae pars magna iacet Trinacria tellus,
ut semel expugnante Noto et uastantibus undis
accepit freta caeruleo propulsa tridente.
namque per occultum caeca ui turbinis olim
impactum pelagus laceratae uiscera terrae
discidit et medio perrumpens arua profundo
cum populis pariter conuulsis transtulit urbes.
ex illo seruans rapidus diuortia Nereus
saeuo diuiduos coniungi pernegat aestu.
sed spatium, quod dissociat consortia terrae,
latratus fama est (sic arta interuenit unda)
et matutinos uolucrum tramittere cantus.
multa solo uirtus: iam reddere faenus aratris,
iam montis umbrare olea, dare nomina Baccho
cornipedemque citum lituis generasse ferendis,
nectare Cecropias Hyblaeo accedere ceras.
hic et Paeonios arcano sulphure fontis,
hic Phoebo digna et Musis uenerabere uatum
ora excellentum, sacras qui carmine siluas
quique Syracosia resonant Helicona camena.
promptae gens linguae, ast eadem, cum bella cieret,
portus aequoreis sueta insignire tropaeis. 
Post dirum Antiphatae sceptrum et Cyclopia regna
uomere uerterunt primum noua rura Sicano—
Pyrene misit populos, qui nomen ab amne
ascitum patrio terrae imposuere uacanti.
mox Ligurum pubes Siculo ductore nouauit
possessis bello mutata uocabula regnis.
nec Cres dedecori fuit accola: duxerat actos
moenibus e centum non fausta ad proelia Minos,
Daedaleam repetens poenam. qui fraude nefanda
postquam perpetuas iudex concessit ad umbras
Cocalidum insidiis, fesso Minoia turba
bellandi studio Siculis subsedit in oris.
miscuerunt Phrygiam prolem Troianus Acestes
Troianusque Helymus, structis qui pube secuta
in longum ex sese donarunt nomina muris.
nec Zanclaea gerunt obscuram moenia famam,
dextera quam tribuit posito Saturnia telo.
sed decus Hennaeis haud ullum pulchrius oris,
quam quae Sisyphio fundauit nomen ab Isthmo
et multum ante alias Ephyraeis fulget alumnis.
hic Arethusa suum piscoso fonte receptat
Alpheon sacrae portantem signa coronae. 
At non aecus amat Trinacria Mulciber antra.
nam Lipare uastis subter depasta caminis
 sulphureum uomit exeso de uertice fumum.
ast Aetna eructat tremefactis cautibus ignis
inclusi gemitus, pelagique imitata furorem
murmure per caecos tonat inrequieta fragoris
nocte dieque simul. fonte e Phlegethontis ut atro
flammarum exundat torrens piceaque procella
semiambusta rotat liquefactis saxa cauernis.
sed quamquam largo flammarum exaestuet intus
turbine et adsidue subnascens profluat ignis,
summo cana iugo cohibet, mirabile dictu,
uicinam flammis glaciem, aeternoque rigore
ardentes horrent scopuli: stat uertice celsi
collis hiemps calidaque niuem tegit atra fauilla. 
Quid referam Aeolio regnatas nomine terras
uentorumque domos atque addita claustra procellis?
hic uersi penitus Pelopea ad regna Pachyni
pulsata Ionio respondent saxa profundo.
hic contra Libyamque situm Caurosque furentis
cernit deuexas Lilybaeon nobile chelas.
at, qua diuersi lateris frons tertia terrae
uergit in Italiam prolato ad litora dorso,
celsus harenosa tollit se mole Pelorus. 
His longo mitis placide dominator in aeuo
praefuerat terris Hieron, tractare sereno
imperio uulgum pollens et pectora nullo
parentum exagitare metu, pactamque per aras
haud facilis temerare fidem socialia iura
Ausoniis multos seruarat casta per annos.
uerum, ubi fata uirum fragili soluere senecta,
primaeuo cessit sceptrum exitiale nepoti,
et placida indomitos accepit regia mores.
namque bis octonis nondum rex praeditus annis
caligare alto in solio nec pondera regni
posse pati et nimium fluxis confidere rebus.
iamque breui nullum, delicta tuentibus armis,
fas notum ignotumque nefas. uilissima regi
cura pudor. tam praecipiti materna furori
Pyrrhus origo dabat stimulos proauique superbum
Aeacidae genus atque aeternus carmine Achilles.
ergo ardor subitus Poenorum incepta fouendi,
nec sceleri mora: iam iungit noua foedera, pacto
cederet ut Siculis uictor Sidonius oris.
sed stabant Poenae, tumulumque negabat Erinys,
qua modo pactus erat socium non cernere, terra.
saeuos namque pati fastus iuuenemque cruento
flagrantem luxu et miscentem turpia diris
haud ultra faciles, quos ira metusque coquebat,
iurati obtruncant. nec iam modus ensibus: addunt
femineam caedem atque insontum rapta sororum
corpora prosternunt ferro. noua saeuit in armis
libertas iactatque iugum: pars Punica castra,
pars Italos et nota uolunt, nec turba furentum
defit quae neutro sociari foedere malit. 
Tali Trinacriae motu rebusque Sicanis
exitio regis trepidis, sublimis honore
(tertia nam Latios renouarat purpura fasces)
Marcellus classem Zanclaeis appulit oris.
 atque ubi cuncta uiro caedesque exposta tyranni
ambiguaeque hominum mentes, Carthaginis arma
quos teneant et quanta locos, quod uulgus amicum
duret Troiugenis, quantos Arethusa tumores
concipiat perstetque suas non pandere portas,
incumbit bello ac totam per proxima raptim
armorum effundit flammato pectore pestem.
non aliter Boreas, Rhodopes a uertice praeceps
cum sese immisit decimoque uolumine pontum
expulit in terras, sequitur cum murmure molem
eiecti maris et stridentibus adfremit alis.
prima Leontinos uastarunt proelia campos,
regnatam diro quondam Laestrygone terram.
instabat ductor, cui tarde uincere Graias
par erat ac uinci turmas. ruit aequore toto
(femineum credas maribus concurrere uulgum)
et Cereri placitos fecundat sanguine campos.
sternuntur passim, pedibusque euadere letum
eripuit rapidus Mauors. nam ut cuique salutem
promisit fuga, praeueniens dux occupat ense.
Ite, gregem metite imbellem ac succidite ferro:
clamat cunctantis urgens umbone cateruas
pigro luctandi studio certamen in umbra
molle pati docta et gaudens splendescere oliuo
stat, mediocre decus uincentum, ignaua iuuentus.
haec laus sola datur, si uiso uincitis hoste.
ingruit audito ductore exercitus omnis,
solaque, quod superest, secum certamina norunt,
quis dextra antistet spoliisque excellat opimis.
Euboici non per scopulos inlisa Caphereo
Euripi magis unda furit, pontumue sonantem
eicit angusto uiolentius ore Propontis,
nec feruet maiore fretum rapiturque tumultu
quod ferit Herculeas extremo sole columnas. 
Mite tamen dextrae decus inter proelia tanta
enituit fama. miles Tyrrhenus (Asilo
nomen erat) captus quondam ad Trasimenna fluenta,
seruitium facile et dominantis mollia iussa
expertus Beryae, patrias remearat ad oras
sponte fauentis eri, repetitisque impiger armis
tum ueteres Siculo casus Mauorte piabat.
atque is, dum medios inter fera proelia miscet,
inlatus Beryae, cui, pacta ad regia misso
Poenorum a populis sociataque bella gerenti,
aerato cassis munimine clauserat ora,
inuadit ferro iuuenem trepideque ferentem
instabilis retro gressus prosternit harena.
at miser audita uictoris uoce trementem
cunctantemque animam Stygia ceu sede reducens,
cassidis a mento male fidae uincula rumpit
iungebatque preces atque addere uerba parabat.
sed subito aspectu et noto conterritus ore
Tyrrhenus ferrumque manu reuocauit et ultro
talia cum gemitu lacrimis effudit obortis:
Ne, quaeso, supplex lucem dubiusque precare:
fas hostem seruare mihi. multo optimus ille
militiae, cui postremum est primumque, tueri
inter bella fidem: tu letum euadere nobis
das prior et seruas nondum seruatus ab hoste.
haud equidem dignum memet, quae tristia uidi,
abnuerim dignumque iterum in peiora reuolui,
si tibi per medios ignis mediosque per ensis
non dederit mea dextra uiam.
sic fatur et ultro
attollit uitaque exaequat munera uitae.

At, compos Sicula primum certaminis ora
coepti, Marcellus uictricia signa quieto
agmine progrediens Ephyraea ad moenia uertit.
inde Syracosias castris circumdedit arces.
sed ferri languebat amor. sedare monendo
pectora caeca uirum atque iras euellere hauebat.
nec (renuant si forte sibi et si mitia malle
credant esse metum) laxis seruatur omissa
obsidio claustris: quin contra intentior ipse
inuigilat cautis, fronte imperterritus, armis
et struit arcana necopina pericula cura.
haud secus Eridani stagnis ripaue Caystri
innatat albus olor pronoque immobile corpus
dat fluuio et pedibus tacitas eremigat undas. 
Interea, dum incerta labat sententia clausis,
exciti populi atque urbes socia arma ferebant:
incumbens Messena freto minimumque reuulsa
discreta Italia atque Osco memorabilis ortu:
tum Catane, nimium ardenti uicina Typhoeo
et generasse pios quondam celeberrima fratres,
et cui non licitum fatis, Camarina, moueri:
tum, quae nectareis uocat ad certamen Hymetton,
audax Hybla, fauis, palmaque arbusta Selinus
et, iusti quondam portus, nunc litore solo
subsidium infidum fugientibus aequora, Mylae:
necnon altus Eryx, necnon e uertice celso
Centuripae largoque uirens Entella Lyaeo,
Entella, Hectoreo dilectum nomen Acestae.
non Thapsos, non e tumulis glacialibus Acrae
defuerunt. Agyrina manus geminoque Lacone
Tyndaris attollens sese adfluit. altus equorum
mille rapit turmam atque hinnitibus aera flammat
pulueream uoluens Acragas ad inania nubem.
ductor Grosphus erat, cuius caelata gerebat
taurum parma trucem, poenae monimenta uetustae.
ille, ubi torreret subiectis corpora flammis,
mutabat gemitus mugitibus, actaque ueras
credere erat stabulis armenta effundere uoces,
haud impune quidem: nam dirae conditor artis
ipse suo moriens immugit flebile tauro.
uenit ab amne trahens nomen Gela, uenit Halaesa
et qui praesenti domitant periura Palici
pectora supplicio, Troianaque uenit Acesta,
quique per Aetnaeos Acis petit aequora fines
et dulci gratam Nereida perluit unda.
aemulus ille tuo quondam, Polypheme, calori,
dum fugit agrestem uiolenti pectoris iram,
in tenuis liquefactus aquas euasit et hostem
et tibi uictricem, Galatea, immiscuit undam.
necnon qui potant Hypsamque Alabimque sonoros
et perlucentem splendenti gurgite Achaten,
qui fontis, uage Chrysa, tuos et pauperis aluei
Hipparin ac facilem superari gurgite parco
Pantagian rapidique colunt uada flaua Symaethi.
litora Thermarum, prisca dotata camena,
armauere suos, qua mergitur Himera ponto
Aeolio. nam diuiduas se scindit in oras
nec minus occasus petit incita quam petit ortus.
Nebrodes gemini nutrit diuortia fontis,
quo mons Sicania non surgit ditior umbrae.
Henna deum lucis sacras dedit ardua dextras.
hic specus ingentem laxans telluris hiatum
caecum iter ad manis tenebroso limite pandit,
qua nouus ignotas Hymenaeus uenit in oras,
hac Stygius quondam stimulante cupidine rector
 ausus adire diem, maestoque Acheronte relicto
egit in inlicitas currum per inania terras.
tum rapta praeceps Hennaea uirgine flexit
attonitos caeli uisus lucemque pauentis
in Styga rursus equos et praedam condidit umbris.
Romanos Petraea duces, Romana petiuit
foedera Callipolis lapidosique Engyon arui,
Hadranum Ergetiumque simul telaque superba
lanigera Melite et litus piscosa Calacte,
quaeque procelloso Cephaloedias ora profundo
caeruleis horret campis pascentia cete,
et qui correptas sorbentem uerticis haustu
atque iterum e fundo iaculantem ad sidera puppis
Tauromenitana cernunt de sede Charybdim.
haec Latium manus et Laurentia signa fouebat. 
Cetera Elissaeis aderat gens Sicana uotis.
mille Agathyrna dedit perflataque Trogilos Austris,
mille Thoanteae sedes Phacelina Dianae.
tergemino uenit numero fecunda Panhormos,
seu siluis sectere feras seu retibus aequor
uerrere seu caelo libeat traxisse uolucrem.
non Herbesos iners, non Naulocha pigra pericli
sederunt, non frondosis Morgentia campis
abstinuit Marte infido. comitata Menaeis
uenit Amastra uiris et paruo nomine Tisse
et Netum et Mutyce pubesque liquentis Achaeti.
Sidonios Drepane atque undae clamosus Helorus
et mox seruili uastata Triocala bello,
Sidonios Arbela ferox et celsus Ietas
et bellare Tabas docilis Cossyraque parua
nec maior† Megara iunctae concordibus ausis
iuuere et strato Gaulum spectabile ponto,
cum sonat alcyones cantu nidosque natantis
immota gestat sopitis fluctibus unda.
ipsa Syracusae patulos urbs inclita muros
milite collecto uariisque impleuerat armis.
ductores facilem impelli laetamque tumultus
uaniloquo plebem furiabant insuper ore:
numquam hoste intratos muros et quattuor arces,
et Salaminiacis quantam Eoisque tropaeis
ingenio portus urbs inuia fecerit umbram,
spectatum proauis: ter centum ante ora triremes
unum naufragium, mersasque impune profundo
clade pharetrigeri subnixas regis Athenas.
flammabant uulgum geniti Carthagine fratres,
Poeni matre genus, sed quos, sub crimine pulsus
urbe Syracosia, Libycis eduxerat oris
Trinacrius genitor, geminaque a stirpe parentum
astus miscebant Tyrios leuitate Sicana. 
Quae cernens ductor, postquam immedicabile uisum
seditio, atque ultro bellum surgebat ab hoste,
testatus diuos Siculorum amnesque lacusque
et fontis, Arethusa, tuos, ad bella uocari
inuitum (quae sponte diu non sumpserit, hostem
induere arma sibi), telorum turbine uasto
adgreditur muros atque armis intonat urbi.
par omnis simul ira rapit, certantque ruuntque.
turris multiplici surgens ad sidera tecto
exibat, tabulata decem cui crescere Graius
fecerat et multas nemorum consumpserat umbras.
armatam hinc igni pinum et deuoluere saxa
 certabant calidaeque picis diffundere pestem.
huic procul ardentem iaculatus lampada Cimber
conicit et lateri telum exitiabile figit.
pascitur adiutus Vulcanus turbine uenti,
gliscentemque trahens turris per uiscera labem
perque altam molem et totiens nascentia tecta
scandit ouans rapidusque uorat crepitantia flammis
robora et, ingenti simul exundante uapore
ad caelum, uictor nutantia culmina lambit.
implentur fumo et nebula caliginis atrae,
nec cuiquam euasisse datur, ceu fulminis ictu
correptae rapido in cineres abiere ruinae. 
Par contra pelago miseris fortuna carinis.
namque ubi se propius tectis urbique tulere,
qua portus muris pacatas adplicat undas,
improuisa nouo pestis conterruit astu.
trabs fabre teres atque erasis undique nodis
nauali similis malo praefixa gerebat
uncae tela manus: ea celso ex aggere muri
bellantis curui rapiebat in aera ferri
unguibus et mediam reuocata ferebat in urbem.
nec solos uis illa uiros, quin saepe triremem
belligerae rapuere trabes, cum desuper actum
incuterent puppi chalybem morsusque tenacis.
qui, simul adfixo uicina in robora ferro
sustulerant sublime ratem, miserabile uisu,
per subitum rursus laxatis arte catenis
tanta praecipitem reddebant mole profundo
ut totam haurirent undae cum milite puppem.
his super insidiis angusta foramina murus
arte cauata dabat, per quae clam fundere tela
tutum erat, opposito mittentibus aggere ualli.
nec sine fraude labos, arta ne rursus eodem
spicula ab hoste uia uicibus contorta redirent.
calliditas Graia atque astus pollentior armis
Marcellum tantasque minas terraque marique
arcebat, stabatque ingens ad moenia bellum. 
Vir fuit Isthmiacis decus immortale colonis,
ingenio facile ante alios telluris alumnos,
nudus opum, sed cui caelum terraeque paterent.
ille, nouus pluuias Titan ut proderet ortu
fuscatis tristis radiis, ille, haereat anne
pendeat instabilis tellus, cur foedere certo
hunc adfusa globum Tethys circumliget undis
nouerat atque una pelagi lunaeque labores,
et pater Oceanus qua lege effunderet aestus.
non illum mundi numerasse capacis harenas
uana fides. puppis etiam constructaque saxa
feminea traxisse ferunt contra ardua dextra. 
Hic dum Italum ductorem astu Teucrosque fatigat,
adnabat centum late Sidonia uelis
classis subsidio et scindebat caerula rostris.
erigitur subitas in spes Arethusia proles
adiungitque suas portu progressa carinas.
nec contra Ausonius tonsis aptare lacertos
addubitat mersisque celer fodit aequora remis.
uerberibus torsere fretum: salis icta frequenti
albescit pulsu facies, perque aequora late
spumat canenti sulcatus gurgite limes.
insultant pariter pelago, ac Neptunia regna
tempestate noua trepidant. tum uocibus aequor
 personat, et clamat scopulis clamoris imago.
ac iam diffusus uacua bellator in unda
cornibus ambierat patulos ad proelia fluctus,
nauali claudens umentem indagine campum:
ac simili curuata sinu diuersa ruebat
classis et artabat lunato caerula gyro.
nec mora: terrificis saeuae stridoribus aeris,
per uacuum late cantu resonante profundum,
increpuere tubae, quis excitus aequore Triton
expauit tortae certantia murmura conchae.
uix meminere maris: tam uasto ad proelia nisu
incumbunt proni positisque in margine puppis
extremae plantis nutantes spicula torquent.
sternitur effusis pelagi media area telis,
celsaque anhelatis exurgens ictibus alnus
caerula nigranti findit spumantia sulco. 
Ast aliae latere atque incussi roboris ictu
detergent remos, aliae per uiscera pinus
tramissis ipso retinentur uulnere rostris
quo retinent. medias inter sublimior ibat
terribilis uisu puppis, qua nulla per omne
egressa est Libycis maior naualibus aeuum.
sed quater haec centum numeroso remige pontum
pulsabat tonsis, ueloque superba capaci
cum rapidum hauriret Borean et cornibus omnis
colligeret flatus, lento se robore agebat,
intraret fluctus solis ceu pulsa lacertis:
procurrunt leuitate agili docilesque regentis
audiuisse manum Latio cum milite puppes. 
Has ut per laeuum uenientis aequor Himilco
in latus obliquas iussamque incurrere proram
conspexit, propere diuis in uota uocatis
aequoris, intento uolucrem de more sagittam
adsignat neruo, utque oculis librauit in hostem
et calamo monstrauit iter, diuersa relaxans
brachia deduxit uultu comitante per auras
in uulnus telum ac residentis puppe magistri
adfixit plectro dextram. nec deinde regenda
puppe manus ualuit flectenti immortua clauo.
dumque ad opem accurrit ceu capta nauita puppe,
ecce iterum fatoque pari neruoque sagitta
in medium perlapsa globum transuerberat ictu
orba gubernacli subeuntem munera Taurum. 
Inrumpit Cumana ratis, quam Corbulo ductor
lectaque complebat Stabiarum litore pubes.
numen erat celsae puppis uicina Dione.
sed superingestis propior quia subdita telis
bella capessebat, media subsedit in unda
diuisitque fretum. clamantum spumeus ora
Nereus implet aquis, palmaeque, trahente profundo,
luctantum frustra summis in fluctibus extant.
hic audax ira magno per caerula saltu
Corbulo transgressus (nam textam robore turrim
appulerant nexae ferri compage triremes)
euadit tabulata super flammaque comantem
multifida pinum celso de culmine quassat.
inde atros alacer pastosque bitumine torquet,
ammentante Noto, Poenorum aplustribus ignes.
intrat diffusos pestis Vulcania passim
atque implet dispersa foros: trepidatur omisso
summis remigio, sed enim tam rebus in artis
fama mali nondum tanti penetrarat ad imos.
at rapidus feruor, per pinguis unguine taedas
inlapsus, flammis uictricibus insonat alueo.
qua nondum tamen intulerat uim Dardana lampas
parcebatque uapor, saxorum grandine dirus
 arcebat fatumque ratis retinebat Himilco.
hic miser, igniferam dum uentilat aere pinum,
murali saxo per lubrica sanguine transtra
uoluitur in fluctus Lycchaei uulnere Cydnus.
fax nidore graui foedauit comminus auras
ambusto instridens pelago. ferus inde citatum
missile adorata contorquet Sabratha puppe
(Hammon numen erat Libycae gentile carinae
cornigeraque sedens spectabat caerula fronte):
Fer, pater, adflictis, fer,
ait Garamantice uates,
rebus opem inque Italos da certa effundere tela.
has inter uoces tremulo uenit agmine cornus
et Neptunicolae transuerberat ora Telonis. 
Vrgebant nihilo leuius iam in limine mortis,
quos fuga praecipitis partem glomerarat in unam
puppis, adhuc uacuam taedae. sed, proxima cursu
fulmineo populatus, ineuitabilis ardor
correptam flammis inuoluit ouantibus alnum.
primus, ope aequorei funis delapsus in undas,
qua nondum Stygios glomerabat Mulciber aestus,
ambustus socium remis aufertur Himilco.
proxima nudarunt miserandi fata Batonis
desertam ductore ratem. bonus ille per artem
crudo luctari pelago atque exire procellas.
idem, quid Boreas, quid uellet crastinus Auster,
anteibat, nec peruigilem tu fallere uultum
obscuro quamuis cursu, Cynosura, ualeres.
is, postquam aduersis nullus modus, Accipe nostrum,
Hammon, sanguinem,
ait spectator cladis iniquae.
atque, acto in pectus gladio, dextra inde cruorem
excipit et large sacra inter cornua fundit. 
Hos inter Daphnis, deductum ab origine nomen
antiqua, fuit infelix, cui linquere saltus
et mutare casas infido marmore uisum.
at princeps generis quanto maiora parauit
intra pastorem sibi nomina! Daphnin amarunt
Sicelides Musae, dexter donauit auena
Phoebus Castalia et iussit, proiectus in herba
si quando caneret, laetos per prata, per arua
ad Daphnin properare greges riuosque silere.
ille ubi septena modulatus harundine carmen
mulcebat siluas, non umquam tempore eodem
Siren adsuetos effudit in aequore cantus,
Scyllaei tacuere canes, stetit atra Charybdis,
et laetus scopulis audiuit iubila Cyclops.
progeniem hauserunt et nomen amabile flammae. 
Innatat ecce super transtris fumantibus asper
Ornytos ac longam sibimet facit aequore mortem,
qualis Oiliades, fulmen iaculante Minerua,
surgentis domuit fluctus ardentibus ulnis.
transigitur ualida medius, dum se adleuat, alni
cuspide Marmarides Sciron. pars subnatat unda
membrorum, pars extat aquis totumque per aequor
portatur, rigido, miserandum, immortua rostro.
accelerant puppes utrimque atque ora ruentum
sanguinei feriunt remorum aspergine rores.
ipse adeo senis ductor Rhoeteius ibat
pulsibus et ualido superabat remige uentos.
quam rapidis puppem manibus frenare Lilaeus
dum temptat, saeua truncatur membra bipenni,
ac fert haerentis trabibus ratis incita palmas. 
Sicania Aeoliden portabant transtra Podaetum.
hic, aeuo quamquam nondum excessisset ephebos,
seu laeui traxere dei, seu feruida corda
nec sat maturus laudum bellique cupido,
 arma puer niueis aptarat picta lacertis
et freta gaudebat celsa turbare Chimaera.
iamque super Rutula, super et Garamantide pinu
ibat ouans, melior remo meliorque sagitta,
et iam turrigerum demerserat aequore Nessum.
heu puero malesuada rudi noua gloria pugnae!
dum cristam galeae trucis exuuiasque precatur
de duce Marcello superos temerarius, hasta
excepit raptim uulnus letale remissa,
pro qualis! seu splendentem sub sidera nisu
exigeret discum, iaculo seu nubila supra
surgeret, aligeras ferret seu puluere plantas
uix tacto, uel dimensi spatia improba campi
transiret uelox saltu, decuere labores.
sat prorsus, sat erat decoris discrimine tuto,
sat laudis. cur facta, puer, maiora petebas?
illum, ubi labentem pepulerunt tela sub undas,
ossa Syracosio fraudatum naufraga busto,
fleuerunt freta, fleuerunt Cyclopia saxa
et Cyane et Anapus et Ortygie Arethusa. 
Parte alia Perseus (puppem hanc Tiberinus agebat)
quaque uehebatur Crantor Sidonius Io
concurrunt. iniecta ligant hinc uincula ferri
atque illinc, steteruntque rates ad proelia nexae.
nec iaculo aut longe certatur harundine fusa:
comminus et gladio terrestria proelia miscent.
perrumpunt Itali, qua caedes prima reclusit
monstrauitque uiam; uasta sed mole catenas
hortatur socios et uincla abrumpere ferri
ac parat hostili resoluta puppe receptos
auehere et paribus pelago diducere ab armis—
Aetnaeo Polyphemus erat nutritus in antro
atque inde antiquae nomen feritatis amabat.
ubera praebuerat paruo lupa, corporis alti
terribilis moles, mens aspera, uultus in ira
semper et ad caedes Cyclopia corde libido.
isque relaxatis membrorum pondere uinclis
impulerat puppim et mergebat gurgite tonsas
duxissetque ratem, pressa Laronius hasta
ni propere duro nitentem exurgere uelox
adfixet transtro. uix morte incepta remittit:
namque manus seruat dum suetos languida ductus,
ignauum summo traxit super aequore remum. 
Perculsi cuneo Poeni densentur in unum,
quod caret hoste, latus, subito cum pondere uictus,
insiliente mari, summergitur alueus undis.
scuta uirum cristaeque et inerti spicula ferro
tutelaeque deum fluitant. hic robore fracto
pugnat inops chalybis seseque in proelia rursus
armat naufragio, remis male feruidus ille
festinat spoliare ratem, discrimine nullo
nautarum interdum conuulsa sedilia torquens.
non plectro ratis aut frangendae in uulnera prorae
parcitur, et pelago repetuntur nantia tela.
uulneribus patulis intrat mare. mox sua ponto
singultante anima propulsa refunditur unda.
nec desunt, qui correptos complexibus artis
immergant pelago et, iaculis cessantibus, hostem
morte sua perimant. remeantum gurgite mentes
crudescunt, ac pro ferro stat fluctibus uti.
haurit sanguineus contorta cadauera uertex.
hinc clamor, gemitus illinc mortesque fugaeque
remorumque fragor flictuque sonantia rostra.
perfusum bello feruet mare. fessus acerbis
 terga fuga celeri Libyae conuertit ad oras
exigua sese furatus Himilco carina. 
Concessere mari tandem Graiusque Libysque,
et iam captiuae uinclis ad litora longo
ordine ducuntur puppes. flagrantibus alto
stant aliae taedis. splendet lucente profundo
Mulciber, et tremula uibratur imagine pontus.
ardet nota fretis Cyane pennataque Siren,
ardet et Europe, niuei sub imagine tauri
uecta Ioue ac prenso tramittens aequora cornu,
et quae fusa comas curuum per caerula piscem
Nereis umenti moderatur roscida freno.
uritur undiuagus Python et corniger Hammon
et, quae Sidonios uultus portabat Elissae,
bis ternis ratis ordinibus grassata per undas.
at uinclis trahitur cognata in litora Anapus
Gorgoneasque ferens ad sidera Pegasus alas.
ducitur et Libyae puppis signata figuram
et Triton captiuus et ardua rupibus Aetne,
spirantis rogus Enceladi, Cadmeaque Sidon. 
Nec mora tum trepidos hac clade inrumpere muros
signaque ferre deum templis iam iamque fuisset,
ni subito importuna lues inimicaque pestis,
inuidia diuum pelagique labore parata,
polluto miseris rapuisset gaudia caelo.
criniger aestiferis Titan feruoribus auras
et patulam Cyanen lateque palustribus undis
stagnantem Stygio Cocyti oppleuit odore
temporaque autumni laetis florentia donis
foedauit rapidoque accendit fulminis igni.
fumabat crassus nebulis caliginis aer,
squalebat tellus uitiato feruida dorso
nec uictum dabat aut ullas languentibus umbras,
atque ater picea uapor expirabat in aethra.
uim primi sensere canes. mox nubibus atris
fluxit deficiens penna labente uolucris.
inde ferae siluis sterni. tum serpere labes
Tartarea atque haustis populari castra maniplis.
arebat lingua, et gelidus per uiscera sudor
corpore manabat tremulo. descendere fauces
abnuerant siccae iussorum alimenta ciborum.
aspera pulmonem tussis quatit, et per anhela
igneus efflatur sitientum spiritus ora.
lumina ferre grauem uix sufficientia lucem
unca nare iacent, saniesque immixta cruore
expuitur, membrisque cutis tegit ossa peresis.
heu dolor! insignis notis bellator in armis
ignauo rapitur leto. iactantur in ignem
dona superba uirum, multo Mauorte parata.
succubuit medicina malis. cumulantur aceruo
labentum et magno cineres sese aggere tollunt.
passim etiam deserta iacent inhumataque late
corpora, pestiferos tetigisse timentibus artus.
serpit pascendo crescens Acherusia pestis
nec leuiore quatit Trinacria moenia luctu
Poenorumque parem castris fert atra laborem.
aequato par exitio et communis ubique
ira deum atque eadem leti uersatur imago. 
Nulla tamen Latios fregit uis dura malorum,
incolumi ductore, uiros, clademque rependit
unum inter strages tutum caput. ut grauis ergo
primum letiferos repressit Sirius aestus,
et minuere auidae mortis contagia pestes,
 ceu, sidente Noto cum se maria alta reponunt,
propulsa inuadit piscator caerula cumba,
sic tandem ereptam morbis grassantibus armat
Marcellus pubem, lustratis rite maniplis.
circumstant alacres signa auditisque tubarum
respirant laeti clangoribus. itur in hostem,
et, si fata ferant, iuuat inter proelia ferro
posse mori. socium miseret, qui sorte pudenda
in morem pecudum effudere cubilibus atris
inlaudatam animam. tumulos inhonoraque busta
respiciunt, et uel nullo iacuisse sepulcro
quam debellari morbis placet. ardua primus
ad muros dux signa rapit. tenuata iacendo
et macie in galeis abscondunt ora, malusque,
ne sit spes hosti, uelatur casside pallor.
infundunt rapidum conuulsis moenibus agmen
condensique ruunt: tot bellis inuia tecta
totque uno introitu capiuntur militis arces. 
Totum, qua uehitur Titan, non ulla per orbem
tum sese Isthmiacis aequassent oppida tectis.
tot delubra deum totque intra moenia portus,
adde fora et celsis suggesta theatra columnis
certantisque mari moles, adde ordine longo
innumeras spatioque domos aequare superbas
rura. quid, inclusos porrecto limite longis
porticibus sacros iuuenum certamine lucos?
quid tot captiuis fulgentia culmina rostris
armaque fixa deis, aut quae Marathonius hostis
perdidit aut Libya quae sunt aduecta subacta?
hic Agathocleis sedes ornata tropaeis,
hic mites Hieronis opes; hic sancta uetustas
artificum manibus. non usquam clarior illo
gloria picturae saeclo; non aera iuuabat
†quem scire Ephyren; fuluo certauerit auro
 uestis spirantis referens subtemine uultus—
quae radio caelat Babylon uel murice picto
laeta Tyros, quaeque Attalicis uariata per artem
aulaeis scribuntur acu aut Memphitide tela.
iam simul argento fulgentia pocula, mixta
quis gemma quaesitus honos, simulacra deorum
numen ab arte datum seruantia; munera Rubri
praeterea ponti depexaque uellera ramis,
femineus pudor.
@@His tectis opibusque potitus
Ausonius ductor, postquam sublimis ab alto
aggere despexit trepidam clangoribus urbem,
inque suo positum nutu, stent moenia regum
an nullos oriens uideat lux crastina muros,
ingemuit nimio iuris tantumque licere
horruit et propere reuocata militis ira
iussit stare domos, indulgens templa uetustis
incolere atque habitare deis. sic parcere uictis
pro praeda fuit, et sese contenta nec ullo
sanguine pollutis plausit Victoria pennis.
tu quoque ductoris lacrimas, memorande, tulisti,
defensor patriae, meditantem in puluere formas
nec turbatum animi tanta feriente ruina.
ast relicum uulgus resoluta in gaudia mente
certarunt uicti uictoribus. aemulus ipse
ingenii superum seruando condidit urbem.
ergo extat saeclis stabitque insigne tropaeum
et dabit antiquos ductorum noscere mores. 
Felices populi, si, quondam ut bella solebant,
nunc quoque inexhaustas pax nostra relinqueret urbes!
at, ni cura uiri qui nunc dedit otia mundo
effrenum arceret populandi cuncta furorem,
nudassent auidae terrasque fretumque rapinae."
60,Silius Italicus,pun_16,"Bruttia maerentem casus patriaeque suosque
Hannibalem accepit tellus. hic aggere saeptus
in tempus posita ad renouandum bella coquebat:
abditus ut silua, stabulis cum cessit ademptis,
amisso taurus regno gregis auia clauso
molitur saltu certamina iamque feroci
mugitu nemora exterret perque ardua cursu
saxa ruit, sternit siluas rupesque lacessit
irato rabidus cornu: tremit omnis ab alto
prospectans scopulo pastor noua bella parantem.
sed uigor hausurus Latium, si cetera Marti
adiumenta forent, praua obtrectante suorum
inuidia, reuocare animos ac stare negata
cogebatur ope et senio torpescere rerum.
parta tamen formido manu et tot caedibus olim
quaesitus terror uelut inuiolabile telis
seruabant sacrumque caput, proque omnibus armis
et castrorum opibus dextrisque recentibus unum
Hannibalis sat nomen erat. tot dissona lingua
agmina, barbarico tot discordantia ritu
corda uirum mansere gradu, rebusque retusis
fidas ductoris tenuit reuerentia mentes. 
Nec uero Ausonia tantum se laetus agebat
Dardanidis Mauors: iam terra cedit Hibera
auriferis tandem Phoenix depulsus ab aruis,
iam Mago exutus castris agitante pauore
in Libyam propero tramisit caerula uelo.
ecce aliud decus haud uno contenta fauore
nutribat Fortuna duci. nam concitus Hannon
aduentabat, agens crepitantibus agmina caetris
barbara, et indigenas serus raptabat Hiberos.
non ars aut astus belli uel dextera deerat,
si non Scipiadae concurreret. omnia ductor
magna adeo Ausonius maiori mole premebat:
ut Phoebe stellas, ut fratris lumina Phoeben
exuperant montisque Atlas et flumina Nilus,
ut pater Oceanus Neptunia caerula uincit.
uallantem castra (obscuro nam uesper Olympo
fundere non aequam trepidanti coeperat umbram)
adgreditur Latius rector, subitoque tumultu
caeduntur passim coepti munimina ualli
imperfecta super. contexere herbida lapsos
pondera, et in tumuli concessit caespes honorem. 
Vix uni mens digna uiro, nouisse minores
quam deceat pretiumque operis sit tradere famae.
Cantaber ingenio membrorum et mole timeri
uel nudus telis poterat Larus. hic fera gentis
more securigera miscebat proelia dextra
et, quamquam fundi se circum pulsa uideret
agmina, deleta gentilis pube cateruae
caesorum implebat solus loca: seu foret hostis
comminus, expleri gaudebat uulnere frontis
aduersae, seu laeua acies in bella uocaret,
obliquo telum reflexum Marte rotabat.
at, cum pone ferox auersi in terga ueniret
uictor, nil trepidans retro iactare bipennem
callebat, nulla belli non parte timendus.
huic ducis inuicti germanus turbine uasto
Scipio contorquens hastam, cudone comantis
disiecit crinis. namque altius acta cucurrit
cuspis et elata procul est eiecta securi.
 at iuuenis, cui telum ingens accesserat ira,
barbaricam adsiliens magno clamore bipennem
incutit. intremuere acies, sonuitque per auras
pondere belligero pulsati tegminis umbo,
haud impune quidem. remeans nam dextera ab ictu
decisa est gladio ac dilecto immortua telo.
qui postquam murus miseris ruit, agmina concors
auertit fuga confestim dispersa per agros.
nec pugnae species, sed poenae tristis imago
illa erat, hinc tantum caedentum atque inde ruentum.
per medios Hannon palmas post terga reuinctus
ecce trahebatur lucemque (heu dulcia caeli
lumina!) captiuus lucem inter uincla petebat.
cui rector Latius: Tanta, en, qui regna reposcant,
quis cedat toga et armiferi gens sacra Quirini.
seruitio si tam faciles, cur bella refertis?
Haec inter celerare gradum, coniungat ut arma,
Hasdrubalem ignarum cladis praenuntius adfert
explorator eques. raptat dux obuia signa
ac, postquam optatam laetus contingere pugnam
uidit et ad letum magno uenientia cursu
agmina, suspiciens caelum Nil amplius
inquit
uos hodie posco, superi. protraxtis ad arma
quod profugos, satis est: in dextra cetera nobis
uota, uiri. rapite, ite, precor. uocat ecce furentis
hinc pater, hinc patruus. gemina o mihi numina belli,
ducite, adeste, sequor. dignas spectabitis, aut me
praescia mens fallit, uestro iam nomine caedes.
nam quis erit tandem campis telluris Hiberae
bellandi modus? en umquam lucebit in orbe
ille dies, quo te armorum, Carthago, meorum
aspiciam sonitus admotaque bella trementem?
Dixerat, et raucus stridenti murmure clangor
increpuit: tonuere feris clamoribus astra.
concurrunt, quantumque rapit uiolentia ponti
et Notus et Boreas et inexorabilis Auster,
cum mergunt plenas tumefacta sub aequora classes,
aut cum letiferos accendens Sirius ignis
torret anhelantem saeuis ardoribus orbem,
tantum acies hominumque ferox discordia ferro
demetit. haud ullus terrarum aequarit hiatus
pugnarum damna, aut strages per inhospita lustra
umquam tot dederit rabies horrenda ferarum.
iam campi uallesque madent, hebetataque tela.
et Libys occubuere et amantes Martis Hiberi.
stat tamen una loco perfossis debilis armis
luctaturque acies, qua concutit Hasdrubal hastam.
nec finem daret ille dies animosaque uirtus,
ni perlapsa uiro loricae tegmen harundo
et parco summum uiolasset uulnere corpus
suasissetque fugam. rapido certamina linquit
in latebras euectus equo noctisque per umbram
ad Tartessiacos tendit per litora portus. 
Proximus in pugna ductori Marte manuque
regnator Nomadum fuerat, mox foedere longo
cultuque Aeneadum nomen Masinissa superbum.
huic fesso, quos dura fuga et nox suaserat atra,
carpenti somnos subitus rutilante coruscum
uertice fulsit apex, crispamque inuoluere uisa est
 mitis flamma comam atque hirta se spargere fronte.
concurrunt famuli et serpentis tempora circum
festinant gelidis restinguere fontibus ignis;
at grandaeua deum praenoscens omina mater
Sic, sic, caelicolae, portentaque uestra secundi
condite:
ait duret capiti per saecula lumen.
ne uero, ne, nate, deum tam laeta pauesce
prodigia aut sacras metue inter tempora flammas.
hic tibi Dardaniae promittit foedera gentis,
hic tibi regna dabit regnis maiora paternis
ignis et adiunget Latiis tua nomina fatis.
sic uates, iuuenisque animum tam clara mouebant
monstra, nec a Poenis ulli uirtutis honores,
Hannibal ipse etiam iam iamque modestior armis. 
Aurora obscuri tergebat nubila caeli
uixque Atlantiadum rubefecerat ora sororum:
tendit in Ausonios et adhuc hostilia castra.
atque, ubi se uallo intulerat, ductorque benigno
accepit Latius uultu, rex talibus infit:
Caelestum monita et sacrae responsa parentis
disque tua, o Rutulum rector, gratissima uirtus
auulsum Tyriis huc me duxere uolentem.
si tibi non segnes tua contra fulmina saepe
uisi stare sumus, dignam te, nate Tonantis,
adferimus dextram. nec nos aut uana subegit
incertae mentis leuitas et mobile pectus,
aut spes et laeti sectamur praemia Martis:
perfidiam fugio et periuram ab origine gentem.
tu, quando Herculeis finisti proelia metis,
nunc ipsam belli nobiscum inuade parentem.
ille tibi, qui iam gemino Laurentia lustro
possedit regna et scalas ad moenia Romae
admouet, in Libyam flammis ferroque trahendus.
Sic Nomadum ductor. tunc dextra Scipio dextram
amplexus: Si pulchra tibi Mauorte uidetur,
pulchrior est gens nostra fide. dimitte bilinguis
ex animo socios. magna hinc te praemia clarae
uirtutis, Masinissa, manent, citiusque uel armis
quam gratae studio uincetur Scipio mentis.
cetera quae Libyam portari incendia suades,
expediet tempus. nec enim sunt talia rerum
non meditata mihi, et mentem Carthago fatigat.
hinc iuueni dona insignem uelamine picto
dat chlamydem stratumque ostro, quem ceperat ipse
deiecto uictor Magone animique probarat,
cornipedem, tum, qua diuum libabat ad aras
Hasdrubal, ex auro pateram galeamque comantem.
exin firmato sociali foedere regis
uertendas agitat iam nunc Carthaginis arces. 
Massylis regnator erat ditissimus oris
nec nudus uirtute Syphax, quem iura petebant
innumerae gentes extremaque litore Tethys.
multa uiro terra ac sonipes et belua, terror
bellorum, nec non Marti delecta iuuentus.
nec foret, aut ebore aut solido qui uinceret auro
Gaetulisue magis fucaret uellus aenis.
has adiungere opes auidus reputansque laborem,
si uertat rex ad Poenos, dare uela per altum
imperat atque animo iam tum Africa bella capessit.
uerum ubi peruentum, et portus tenuere carinae,
iam trepida fugiens per proxima litora puppe
Hasdrubal adflictis aderat noua foedera quaerens
rebus et ad Tyrios Massylia signa trahebat. 
Audito pariter populorum in regna duorum
aduenisse duces, qui tota mole laborent
disceptentque armis terrarum uter imperet orbi,
celsus mente Syphax acciri in tecta benigne
 imperat et tanto regni se tollit honore.
tum laetos uoluens oculos aduersa per ora,
sic Latium adfatur iuuenem ac prior incipit ultro:
Quam te, Dardanide pulcherrime, mente serena
accipio intueorque libens! quamque ora recordor
laetus Scipiadae! reuocat tua forma parentem.
nam repeto, Herculeas Erythia ad litora Gades
cum studio pelagi et spectandis aestibus undae
uenissem, magnos uicina ad flumina Baetis
ductores miro quodam me cernere amore.
tum mihi dona uiri praeda delecta tulere,
arma simul regnoque meo tum cognita primum
cornipedum frena atque arcus, quis cedere nostra
nunc norunt iacula, et ueteris tribuere magistros
militiae, qui dispersas sine lege cateruas
uestro formarent ritu ad certamina Martis.
ast ego, cum contra, nostris quae copia regnis,
nunc auri ferrem, niuei nunc munera dentis,
nil ualui precibus. solos sibi cepit uterque,
quos cohibebat ebur uaginae sectilis, enses.
quare, age, laetus haue nostros intrare penatis
ac, mea quando adfert Libycum fortuna per undas
ductorem, facili, quae dicam, percipe mente.
et uos, qui Tyriae regitis Carthaginis arces,
Hasdrubal, huc aures, huc quaeso aduertite sensus.
quanta per Ausonios populos torrentibus armis
tempestas ruat et Latio suprema minetur,
utque bibant Tyrium bis quinos saeua per annos
Sicana nunc tellus, nunc litora Hibera cruorem,
cui nescire licet? quin ergo tristia tandem
considunt bella, et deponitis arma uolentes?
tu Libya, tu te Ausonia cohibere memento.
haud deformis erit uobis ad foedera uersis
pacator mediusque Syphax.
subiungere plura
non passus, gentis morem arbitriumque senatus
Scipio demonstrat, uanique absistere coepti
spe iubet et patres docet haec expendere solos.
suadendi modus hic, quodque est de parte diei
exacti super ad mensas et pocula uertunt,
atque, epulis postquam finis, dant corpora somno
et dura in noctem curarum uincula soluunt. 
Iamque nouum terris pariebat limine primo
egrediens Aurora diem, stabulisque subibant
ad iuga solis equi, necdum ipse ascenderat axem,
sed prorupturis rutilabant aequora flammis:
exigit e stratis corpus uultuque sereno
Scipio contendit Massyli ad limina regis.
illi mos patrius fetus nutrire leonum
et catulis rabiem atque iras expellere alendo.
tum quoque fulua manu mulcebat colla iubasque
et fera tractabat ludentum interritus ora.
Dardanium postquam ductorem accepit adesse,
induitur chlamydem, regnique insigne uetusti
gestat laeua decus. cinguntur tempora uitta
albente, ac lateri de more adstringitur ensis.
hinc in tecta uocat, secretisque aedibus hospes
sceptrifero cum rege pari sub honore residunt. 
Tum prior his infit terrae pacator Hiberae:
Prima mihi, domitis Pyrenes gentibus, ire
ad tua regna fuit properantem et maxima cura,
o sceptri uenerande Syphax. nec me aequore saeuus
tardauit medio pontus. non ardua regnis
quaesumus aut inhonora tuis: coniunge Latinis
unanimum pectus sociusque accede secundis.
non tibi Massylae gentes extentaque tellus
Syrtibus et latis proauita potentia campis
amplius attulerint decoris, quam Romula uirtus
 certa iuncta fide et populi Laurentis honores.
cetera quid referam? non ullus scilicet ulli
aecus caelicolum, qui Dardana laeserit arma.
Audiuit laeto Massylus et adnuit ore
complexusque uirum Firmemus prospera
dixit
omina, nec uotis superi concordibus absint,
cornigerumque Iouem Tarpeiumque ore uocemus.
et simul extructis caespes surrexerat aris
uictimaque admotae stabat subiecta bipenni,
cum subito abruptis fugiens altaria taurus
exiluit uinclis mugituque excita late
impleuit tecta et fremitu suspiria rauco
congeminans trepida terrorem sparsit in aula.
uittaque, maiorum decoramen, fronte sine ullo
delapsa attactu nudauit tempora regis.
talia caelicolae casuro tristia regno
signa dabant, saeuique aderant grauia omina fati.
hunc fractum bello regem solioque reuulsum,
tempus erit, cum ducet agens ad templa Tonantis
qui tunc orabat socialia foedera supplex.
his actis repetit portum puppesque secundo
dat uento et notis reddit se Scipio terris. 
Concurrere auidae gentes, uariosque subacta
Pyrene misit populos. mens omnibus una:
concordes regem appellant regemque salutant.
scilicet hunc summum norunt uirtutis honorem.
sed, postquam miti reiecit munera uultu,
Ausonio non digna uiro, patriosque uicissim
edocuit ritus et Romam nomina regum
monstrauit nescire pati, tum uersus in unam,
quae restat, curam, nullo super hoste relicto,
et Latios simul et uulgum Baetisque Tagique
conuocat ac medio in coetu sic deinde profatur
Quando ita caelicolum nobis propensa uoluntas
adnuit, extremo Libys ut deiectus ab orbe
aut his occideret campis, aut axe relicto
Hesperio patrias exul lustraret harenas:
iam uestra tumulos terra celebrare meorum
est animus pacemque dare exposcentibus umbris.
mente fauete pari atque aures aduertite uestras.
septima cum solis renouabitur orbita caelo,
quique armis ferroque ualent, quique arte regendi
quadriiugos pollent currus, quis uincere planta
spes est, et studium iaculis impellere uentos,
adsint ac pulchrae certent de laude coronae.
praemia digna dabo, e Tyria spolia incluta praeda,
nec quisquam nostri discedet muneris expers.
sic donis uulgum laudumque cupidine flammat. 
Iamque dies praedicta aderat, coetuque sonabat
innumero campus, simulatasque ordine iusto
exequias rector lacrimis ducebat obortis.
omnis Hiber, omnis Latio sub nomine miles
dona ferunt tumulisque super flagrantibus addunt.
ipse, tenens nunc lacte, sacro nunc plena Lyaeo
pocula, odoriferis aspergit floribus aras.
tum manis uocat excitos laudesque uirorum
cum fletu canit et ueneratur facta iacentum. 
Inde refert sese circo et certamina prima
incohat ac rapidos cursus proponit equorum.
fluctuat aequoreo fremitu rabieque fauentum,
carceribus nondum reseratis, mobile uulgus
atque fores oculis et limina seruat equorum.
iamque, ubi prolato sonuere repagula signo
et toto prima emicuit uix ungula cornu,
tollitur in caelum furiali turbine clamor,
 pronique ac similes certantibus ore secuntur
quisque suos currus magnaque uolantibus idem
uoce locuntur equis. quatitur certamine circus
spectantum, ac nulli mentem non abstulit ardor:
instant praeceptis et equos clamore gubernant.
fuluus, harenosa surgens tellure, sub auras
erigitur globus atque operit caligine densa
cornipedumque uias aurigarumque labores.
hic studio furit acris equi, furit ille magistri.
hos patriae fauor, hos accendit nobile nomen
antiqui stabuli. sunt quos spes grata fatiget
et noua ferre iugum ceruix. sunt, cruda senectus
quos iuuet et longo sonipes spectatus in aeuo. 
Euolat ante omnis rapidoque per aera curru
Callaicus Lampon fugit atque ingentia tranat
exultans spatia et uentos post terga relinquit.
conclamant plausuque fremunt uotique peractam
maiorem credunt praerepto limite partem.
at, quis interior cura et prudentia circi
altior, effusas primo certamine uires
damnare et cassis longe increpitare querelis
indispensato lassantem corpora nisu:
Quo nimius, quo, Cyrne, ruis?
(nam Cyrnus agebat)
uerbera dimitte et reuoca moderatus habenas.
heu surdas aures! fertur securus equorum
nec meminit, quantum campi decurrere restet. 
Proximus, a primo distans, quantum aequore currus
occupat ipse, loci tantum, sed proximus ibat
Astur Panchates: patrium frons alba nitebat
insigne et patrio pes omnis concolor albo.
ingentes animi, membra haud procera decusque
corporis exiguum, sed tum sibi fecerat alas
concitus atque ibat campo indignatus habenas:
crescere sublimem atque augeri membra putares.
Cinyphio rector cocco radiabat Hiberus. 
Tertius aequata currebat fronte Peloro
Caucasus. ipse asper, nec qui ceruicis amaret
adplausae blandos sonitus clausumque cruento
spumeus admorsu gauderet mandere ferrum.
at docilis freni et melior parere Pelorus
non umquam effusum sinuabat deuius axem,
sed laeuo interior stringebat tramite metam,
insignis multa ceruice et plurimus idem
ludentis per colla iubae. mirabile dictu,
nullus erat pater: ad Zephyri noua flamina campis
Vettonum eductum genetrix effuderat Harpe.
nobilis hunc Durius stimulabat in aequore currum,
Caucasus antiquo fidebat Atlante magistro.
ipsum Aetola, uago Diomedi condita, Tyde
miserat: exceptum Troiana ab origine equorum
tradebant, quos Aeneae Simoentos ad undas
uictor Tydides magnis abduxerat ausis.
iamque fere medium euecti certamine campum
in spatio addebant, nisusque adprendere primos
Panchates animosus equos super altior ire
et praecedentem iam iamque ascendere currum
pone uidebatur, curuatisque ungula prima
Callaicum quatiens pulsabat calcibus axem. 
At postremus Atlas, sed non et segnior ibat
postremo Durio: pacis de more putares
aequata fronte et concordi currere freno.
sensit ut exhaustas, qui proximus ibat, Hiberus
Callaicas Cyrni uires, nec ut ante salire
praecipitem currum, et fumantis uerbere cogi
adsiduo uiolenter equos, ceu monte procella
 cum subita ex alto ruit, usque ad colla repente
cornipedum protentus et in capita ardua pendens
concitat ardentem, quod ferret lora secundus,
Panchatem uocesque addit cum uerbere mixtas:
Tene, Astur, certante feret quisquam aequore palmam
erepto? consurge, uola, perlabere campum
adsuetis uelox pennis. decrescit anhelo
pectore consumptus Lampon, nec restat hianti,
quem ferat ad metas, iam spiritus.
haec ubi dicta,
tollit se sonipes, ceu tunc e carcere primo
corriperet spatium, et nitentem opponere curuos
aut aequare gradus Cyrnum post terga relinquit.
confremit et caelum et percussus uocibus altis
spectantum circus. fertur sublime per auras
altius attollens ceruicem uictor ouantem
Panchates sociosque trahit prior ipse iugalis. 
At postremus Atlas, Durius postremus in orbem
exercent artis: laeuos nunc adpetit ille
conatus, nunc ille premit certatque subire
dexter, et alterni nequiquam fallere temptant:
donec confisus primaeuae flore iuuentae
oblicum Durius conuersis pronus habenis
opposuit currum atque euersum propulit axem
Atlantis senio inualidi, sed iusta querentis:
Quo ruis? aut quinam hic rabidi certaminis est mos?
et nobis et equis letum commune laboras.
dumque ea proclamat, perfracto uoluitur axe
cernuus, ac pariter fusi, miserabile, campo
discordes sternuntur equi. quatit aequore aperto
lora suis uictor, mediaque Pelorus harena
surgere nitentem fugiens Atlanta reliquit.
nec longum Cyrni defessos prendere currus.
hunc quoque cunctantem et sero moderamina equorum
discentem rapido praeteruolat incitus axe.
impellit currum clamor uocesque fauentum,
iamque etiam dorso atque umeris trepidantis Hiberi
ora superposuit sonipes, flatusque uapore
terga premi et spumis auriga calescere sentit.
incubuit campo Durius misitque citatos
uerbere quadrupedes, nec frustra: aequare uidetur,
aut etiam aequauit iuga praecedentia dexter.
attonitus tum spe tanta: Genitore, Pelore,
te Zephyro eductum nunc nunc ostendere tempus.
discant, qui pecudum ducunt ab origine nomen,
quantum diuini praecellat seminis ortus.
uictor dona dabis statuesque altaria patri.
et, ni successu nimio laetoque pauore
proditus elapso foret inter uerba flagello,
forsan sacrasset Zephyro, quas uouerat, aras.
tum uero infelix, ueluti delapsa corona
uictoris capiti foret, in se uersus ab ira
auratam medio discindit pectore uestem,
ac lacrimae simul et questus ad sidera fusi.
nec iam subducto parebat uerbere currus.
pro stimulis dorso quatiuntur inania lora. 
Interea metis certus iam laudis agebat
sese Panchates et praemia prima petebat
arduus. effusas lenis per colla, per armos
uentilat aura iubas, tum mollia crura superbi
attollens gressus magno clamore triumphat.
par donum solido argento caelata bipennis
omnibus, at uario distantia cetera honore.
primus ecum uolucrem, Massyli munera regis
 haud spernenda, tulit. tulit hinc uirtute secundus
e Tyria, quae multa iacet, duo pocula, praeda,
aurifero perfusa Tago. uillosa leonis
terga feri et cristis horrens Sidonia cassis
tertius inde honor est. postremo munere Atlantem,
quamuis perfracto senior subsederat axe,
accitum donat ductor, miseratus et aeuum
et sortem casus. famulus florente iuuenta
huic datur, adiuncto gentilis honore galeri. 
His actis ductor laeta ad certamina plantae
inuitat positisque accendit pectora donis:
Hanc primus galeam (hac acies terrebat Hiberas
Hasdrubal), hunc ensem, cui proxima gloria cursus,
accipiet: caeso pater hunc detraxit Hyempsae.
tertius extremam tauro solabere palmam.
cetera contenti discedent turba duobus
quisque ferox iaculis, quae dat gentile metallum.
Fulgentes pueri Tartessos et Hesperos ora
ostendere simul uulgi clamore secundo.
hos Tyria misere domo patria inclita Gades.
mox subit aspersus prima lanugine malas
Baeticus: hoc dederat puero cognomen ab amne
Corduba et haud paruo certamina laeta fouebat.
inde comam rutilus, sed cum fulgore niuali
corporis, impleuit caueam clamoribus omnem
Eurytus: excelso nutritum colle crearat
Saetabis, atque aderant trepidi pietate parentes.
tum Lamus et Sicoris, proles bellacis Ilerdae,
et Theron, potator aquae, sub nomine Lethes
quae fluit immemori perstringens gurgite ripas. 
Qui postquam arrecti plantis et pectora proni
pulsantesque aestu laudum exultantia corda
accepere tuba spatium, exiluere per auras
ocius effusis neruo exturbante sagittis.
diuersa et studia et clamor, pendentque fauentes
unguibus atque suos, ut cuique est gratia, anheli
nomine quemque cient. grex inclitus aequore fertur
nullaque tramissa uestigia signat harena,
omnes primaeui flauentiaque ora decori,
omnes ire leues atque omnes uincere digni. 
Extulit incumbens medio iam limite gressum
Eurytus et primus breuibus, sed primus, abibat
praecedens spatiis. instat non segnius acer
Hesperos ac prima stringit uestigia planta
praegressae calcis. satis est huic esse priori,
huic sperare sat est fieri se posse priorem.
acrius hoc tendunt gressus animique uigore
corpora agunt. auget pueris labor ipse decorem.
ecce leui nisu postremoque agmine currens,
postquam sat uisus sibi concepisse uigoris,
celsus inexhaustas effundit turbine uires
non expectato subitusque erumpit et auras
praeuehitur Theron: credas Cyllenida plantam
aetherio nexis cursu talaribus ire.
iamque hos iamque illos, populo mirante, relinquit
et, modo postremus, nunc ordine tertia palma,
Hesperon infestat sua per uestigia pressum.
nec iam, quem sequitur tantum, sed prima coronae
spes trepidat tantis uenientibus Eurytus alis.
quartus sorte loci, sed, si tres ordine seruent
inceptos cursus, nequiquam uana laborans,
Tartessos fratrem medio Therone premebat.
nec patiens ultra tollit sese aequore Theron
igneus et plenum praeteruolat Hesperon irae.
unus erat super, et metae propioribus aegros
urebat finis stimulis; quascumque reliquit
 hinc labor, hinc penetrans pauor in praecordia uires,
dum sperare licet, breuia ad conamina uterque
aduocat: aequantur cursus, pariterque ruebant.
et forsan gemina meruissent praemia palma,
peruecti simul ad metas, ni, terga secutus
Theronis, fusam late per lactea colla
Hesperos ingenti tenuisset saeuus ab ira
traxissetque comam. tardato laetus ouansque
Eurytus euadit iuuene atque ad praemia uictor
emicat et galeae fert donum insigne coruscae.
cetera promisso donata est munere pubes
intonsasque comas uiridi redimita corona
bina tulit patrio quatiens hastilia ferro. 
Hinc grauiora uirum certamina, comminus ensis
destrictus bellique feri simulacra cientur.
nec, quos culpa tulit, quos crimina noxia uitae,
sed uirtus animusque ferox ad laudis amorem,
hi creuere pares ferro; spectacula digna
Martigena uulgo suetique laboris imago.
hos inter gemini (quid iam non regibus ausum?
aut quod iam regni restat scelus?) impia circo
innumero fratres, cauea damnante furorem,
pro sceptro armatis inierunt proelia dextris.
is genti mos dirus erat, patriumque petebant
orbati solium lucis discrimine fratres.
concurrere animis, quantis confligere par est
quos regni furor exagitat, multoque cruore
exsatiata simul portantes corda sub umbras
occubuere. pari nisu per pectora adactus
intima descendit mucro; superaddita saeuis
ultima uulneribus uerba; et, conuicia uoluens,
dirus in inuitas effugit spiritus auras.
nec manes pacem passi. nam corpora iunctus
una cum raperet flamma rogus, impius ignis
dissiluit, cineresque simul iacuisse negarunt.
cetera distincto donata est munere turba,
ut uirtus et dextra fuit. duxere iuuencos
impressis dociles terram proscindere aratris,
duxere adsuetos lustra exagitare ferarum
uenatu iuuenes, quos dat Maurusia praeda.
necnon argenti necnon insignia uestis
captiuae pretia et sonipes et crista nitenti
insurgens cono, spolia exuuiaeque Libyssae. 
Tum iaculo petiere decus, spectacula circi
postrema, et metae certarunt uincere finem
Burnus auis pollens, quem misit ripa †metalli
qua Tagus auriferis pallet turbatus harenis,
et Glagus insignis uentos anteire lacerto,
et, cuius numquam fugisse hastilia cerui
praerapida potuere fuga, uenator Aconteus,
Indibilisque, diu laetus bellare Latinis,
iam socius, uolucresque uagas deprendere nube
adsuetus iaculis, idem et bellator, Ilerdes.
laus Burni prima, infixit qui spicula metae:
est donum serua albentis inuertere lanas
murice Gaetulo docta. at, quem proxima honorant
praemia, uicinam metae qui propulit hastam,
accepto laetus puero discessit Ilerdes,
cui ludus nullam cursu non tollere dammam.
tertia palma habuit geminos insignis Aconteus
nec timidos agitare canes latratibus aprum. 
Quos postquam clamor plaususque probauit honores,
germanus ducis atque effulgens Laelius ostro
nomina magna uocant laeti manesque iacentum
atque hastas simul effundunt. celebrare iuuabat
 sacratos cineres atque hoc decus addere ludis.
ipse etiam mentis testatus gaudia uultu
ductor, ut aequauit meritis pia pectora donis,
et frater thoraca tulit multiplicis auri,
Laelius Asturica rapidos de gente iugales,
contorquet magnis uictricem uiribus hastam
consurgens umbrisque dari testatur honorem.
hasta uolans, mirum dictu, medio incita campo
substitit ante oculos et terrae infixa cohaesit.
tum subitae frondes celsoque cacumine rami
et latam spargens quercus, dum nascitur, umbram.
ad maiora iubent praesagi tendere uates:
id monstrare deos atque hoc portendere signis. 
Quo super augurio, pulsis de litore cunctis
Hesperio Poenis, ultor patriaeque domusque
Ausoniam repetit Fama ducente triumphum.
nec Latium curis ardet flagrantius ullis,
quam iuueni Libyam et summos permittere fasces.
sed non par animis nec bello prospera turba
ancipiti senior temeraria coepta uetabant
magnosque horrebant cauta formidine casus. 
Ergo, ubi delato consul sublimis honore
ad patres consulta refert deturque potestas
orat delendae Carthaginis, altius orsus
hoc grandaeua modo Fabius pater ora resoluit:
Haud equidem metuisse queam, satiatus et aeui
et decoris, cui iam superest et gloria et aetas,
ne credat nos inuidiae certamine consul
laudibus obtrectare suis. satis inclita nomen
gestat fama meum, nec egent tam prospera laude
facta noua. uerum et patriae, dum uita manebit,
deesse nefas animumque nefas scelerare silendo.
bella noua in Libyae moliris ducere terras?
hostis enim deest Ausoniae, nec uincere nobis
est satis Hannibalem. petitur quae gloria maior
litore Elissaeo? stimuli si laudis agunt nos,
hanc segetem mete. composuit propioribus ausis
dignum te Fortuna parem. uult Itala tellus
ductoris saeui, uult tandem, haurire cruorem.
quo Martem aut quo signa trahis? restinguere primum est
ardentem Italiam. tu fessos auius hostis
deseris ac septem denudas proditor arces.
an, cum tu Syrtim ac sterilis uastabis harenas,
non dira illa lues notis iam moenibus urbis
adsiliet uacuumque Iouem sine pube, sine armis
inuadet? quanti, ut cedas Romamque relinquas,
emerit! et tanto percussi fulmine belli
sicine te, ut nuper Capua est accitus ab alta
Fuluius, aequoreis Libyae reuocabimus oris?
uince domi et trinis maerentem funera lustris
Ausoniam purga bello. tum tende remotos
in Garamantas iter Nasamoniacosque triumphos
molire. angustae prohibent nunc talia coepta
res Italae. pater ille tuus, qui nomina uestrae
addidit haud segnis genti, cum consul Hiberi
tenderet ad ripas, reuocato milite primus
descendenti auide superatis Alpibus ultro
opposuit sese Hannibali. tu consul abire
a uictore paras hoste atque auellere nobis
scilicet hoc astu Poenum? si deinde sedebit
impauidus nec te in Libyam tuaque arma sequetur,
capta damnabis consulta improuida Roma.
sed fac turbatum conuertere signa tuaeque
classis uela sequi. nempe idem erit Hannibal, idem
cuius tu uallum uidisti e moenibus urbis.
haec Fabius, seniorque manus paria ore fremebat. 
Tum contra consul: Caesis ductoribus olim
magnanimis gemino leto, cum tota subisset
Sidonium possessa iugum Tartessia tellus,
non Fabio, non, quis eadem est sententia cordi,
quoquam ad opem uerso, fateor, primoribus annis
excepi nubem belli solusque ruenti
obieci caelo caput atque in me omnia uerti.
tum grandaeua manus puero male credita bella
atque idem hic uates temeraria coepta canebat.
dis grates laudemque fero, sub numine quorum
gens Troiana sumus: puer ille et futtilis aetas
imbellesque anni necdum maturus ad arma
Scipio restituit terras inlaesus Hiberas
Troiugenis, pepulit Poenos, solisque secutus
extremas ad Atlanta uias, exegit ab orbe
Hesperio nomen Libyae nec rettulit †auri
signa prius, quam fumantis circa aequora uidit
Romano Phoebum soluentem litore currus.
asciuit reges idem. nunc ultimus actis
restat Carthago nostris labor. hoc sator aeui
Iuppiter aeterni monet. Hannibali ecce senectus
intremit aut aegros simulat mentita timores,
ne finem longis tandem peperisse ruinis
sit noster titulus. certe iam dextera nobis
experta, et robur florentibus auximus annis.
ne uero fabricate moras, sed currere sortem
hanc sinite ad ueterum delenda opprobria cladum
quam mihi seruauere dei. sat gloria cauto
 non uinci pulchra est Fabio, peperitque sedendo
omnia Cunctator. nobis nec Mago nec Hannon
nec Gisgone satus nec Hamilcare terga dedisset,
si segnes clauso traheremus proelia uallo.
Sidoniusne puer uix pubescente iuuenta
Laurentis potuit populos et Troia adire
moenia flauentemque sacro cum gurgite Thybrim
et potuit Latium longo depascere bello:
nos Libyae terris tramittere signa pigebit
et Tyrias agitare domos? secura pericli
litora lata patent, et opima pace quieta
stat tellus. timeat tandem Carthago timeri
adsueta, et nobis, quamuis Oenotria nondum
Hannibale arua uacent, superesse intellegat arma.
illum ego, quem uosmet cauti consultaque uestra
in Latio fecere senem, cui tertia large
fundenti nostrum ducuntur lustra cruorem,
illum ego ad incensas trepidantem et sera pauentem
aduertam patriae sedes. an Roma uidebit
turpia Agenoreae muris uestigia dextrae:
Carthago immunis nostros secura labores
audiet interea et portis bellabit apertis?
tum uero pulset nostras iterum improbus hostis
ariete Sidonio turris, si templa suorum
non ante audierit Rutulis crepitantia flammis.
Talibus accensi patres, fatoque uocante,
consulis adnuerunt dictis, faustumque precati
ut foret Ausoniae, tramittere bella dederunt."
61,Silius Italicus,pun_7,"Interea trepidis Fabius spes unica rebus.
ille quidem socios atque aegram uulnere praeceps
Ausoniam armabat uiridique ad dura laborum
bellator senio iam castra mouebat in hostem,
sed mens humana maior non tela nec enses
nec fortis spectabat equos. tot milia contra
Poenorum inuictumque ducem, tot in agmina solus
ibat et in sese cuncta arma uirosque gerebat.
ac ni sacra seni uis impressumque fuisset
sistere Fortunam cunctando aduersa fouentem,
ultima Dardanii transisset nominis aetas.
ille modum superis in Punica castra fauoris
addidit et Libyae finem inter prospera bella
uincendi statuit. tumefactum cladibus ille
Hesperiis lento Poenum moderamine lusit.
summe ducum, qui regna iterum labentia Troiae
et fluxas Latii res maiorumque labores,
qui Carmentis opes et regna Euandria seruas,
surge, age et emerito sacrum caput insere caelo. 
At Libyae ductor, postquam noua nomina lecto
dictatore uigent, raptim mutata Latinis
imperia haud frustra reputans, cognoscere hauebat,
quae fortuna uiro, quodnam decus, ultima fessis
ancora cur Fabius, quem post tot Roma procellas
Hannibali putet esse parem. feruore carentes
angebant anni fraudique inaperta senectus.
ocius accitum captiuo ex agmine poscit
progeniem ritusque ducis dextraeque labores.
Cilnius, Arreti Tyrrhenis ortus in oris,
clarum nomen erat. sed laeua adduxerat hora
Ticini iuuenem ripis, fususque ruentis
uulnere equi Libycis praebebat colla catenis.
hic ardens exire malis et rumpere uitam,
Non cum Flaminio tibi res, nec feruida Gracchi
 in manibus consulta:
inquit Tirynthia gens est;
quam si fata tuis genuissent, Hannibal, oris,
terrarum imperium Carthaginis arce uideres.
non ego te longa serie per singula ducam.
hoc sat erit: nosces Fabios certamine ab uno.
Veientum populi uiolata pace negabant
acceptare iugum, ac uicino Marte furebat
ad portas bellum, consulque ciebat ad arma.
dilectus uetiti, priuataque castra penates
Herculei impleuere. domo, mirabile, ab una
patricius iunctis exercitus ibat in armis.
ter centum exiluere duces. quocumque liberet
uno non pauidus rexisses bella magistro.
sed dirum egressis omen: Scelerata minaci
stridentis sonitu tremuerunt limina portae,
maximaque Herculei mugiuit numinis ara.
inuasere hostem, numerarique aspera uirtus
haud est passa uiros, et plures milite caedes.
saepe globo densi, saepe et per deuia passim
dispersi subiere uices, meritique labore
aequato, nulli quisquam uirtute secundus,
ducere ter centum Tarpeia ad templa triumphos.
spes heu fallaces oblitaque corda, caducum
mortali quodcumque datur! grex ille uirorum,
qui Fabia gente incolumi deforme putabat
publica bella geri, pariter cecidere deorum
inuidia, subitis circumuenientibus armis.
nec tamen occisos est cur laetere. supersunt
quot tibi sint Libyaeque satis: certauerit unus
ter centum dextris. tam uiuida membra laborque
prouidus et cauta sollertia tecta quiete.
nec uero, calidi, nunc tu, cui sanguinis aetas,
foderis in pugna uelocius ilia planta
bellatoris equi frenisque momorderis ora.
quem cernens auidum leti post talia Poenus,
Nequiquam nostras, demens,
ait elicis iras
et captiua paras moriendo euadere uincla.
uiuendum est. arta seruentur colla catena.
haec iuuenis, diuisque tumens ausisque secundis. 
At patres Latiasque nurus raptabat ad aras
cura deum. maesto suffusae lumina uultu
femineus matres graditur chorus: ordine longo
Iunoni pallam conceptaque uota dicabant:
Huc ades, o regina deum, gens casta precamur
et ferimus, digno quaecumque est nomine, turba
Ausonidum pulchrumque et, acu et subtemine fuluo
quod nostrae neuere manus, uenerabile donum.
ac dum decrescit matrum metus, hoc tibi, diua,
interea uelamen erit. si pellere nostris
Marmaricam terris nubem dabis, omnis in auro
pressa tibi uaria fulgebit gemma corona.
necnon et proprio uenerantur Pallada dono
Phoebumque armigerumque deum primamque Dionen.
tanta adeo, cum res trepidae, reuerentia diuum
nascitur: at rarae fumant felicibus arae. 
Dum Roma antiquos templis indicit honores,
iam Fabius, tacito procedens agmine et arte
bellandi lento similis, praecluserat omnis
fortunaeque hostique uias. discedere signis
haud licitum, summumque decus, quo tollis ad astra
imperii, Romane, caput, parere docebat.
uerum ubi prima satis conspecta in montibus altis
signa procul fulsitque nouis exercitus armis,
arrectae spes Sidonii, feruetque secundis
fortunae iuuenis. uincendi sola uidetur,
quod nondum steterint acies, mora: Pergite,
clamat
ite citi, ruite ad portas, propellite uallum
pectoribus. quantum campi distamus, ad umbras
tantum hosti superest. resides ad bella uocantur,
quis pudeat certare, senes. quodcumque uidetis,
hoc reliquum est, primo damnatum ut inutile bello.
en, ubi nunc Gracchi atque ubi nunc sunt fulmina gentis
Scipiadae? pulsi Ausonia non ante pauentem
dimisere fugam quam terror ad ultima mundi
Oceanumque tulit. profugus nunc errat uterque
nomina nostra tremens et ripas seruat Hiberi.
est etiam, cur Flaminio mihi gloria caeso
creuerit, et titulis libeat cur figere nostris
crudum Marte uiri nomen. quot demere noster
huic annos Fabio gladius ualet! et tamen audet.
audeat. haud ultra faxo spectetur in armis.
Talia uociferans uolucri rapit agmina cursu
ac praeuectus equo nunc dextra prouocat hostem
nunc uoce increpitat, missa nunc eminus hasta
fertur ouans pugnaeque agitat simulacra futurae:
ut Thetidis proles Phrygiis Vulcania campis
arma tulit, clipeo amplexus terramque polumque
maternumque fretum totumque in imagine mundum. 
Cassarum sedet irarum spectator et alti
celsus colle iugi domat exultantia corda
infractasque minas dilato Marte fatigat
sollers cunctandi Fabius, ceu nocte sub atra
munitis pastor stabulis per ouilia clausum
impauidus somni seruat pecus: effera saeuit
atque impasta trucis ululatus turba luporum
exercet morsuque quatit restantia claustra.

Inritus incepti mouet inde atque Apula tardo
arua Libys passu legit ac nunc ualle residit
conditus occulta, si praecipitare sequentem
atque inopinata detur circumdare fraude,
nunc nocturna parat caecae celantibus umbris
furta uiae retroque abitum fictosque timores
adsimulat, tum castra citus deserta relicta
ostentat praeda atque inuitat prodigus hostem:
qualis Maeonia passim Maeandrus in ora,
cum sibi gurgitibus flexis reuolutus oberrat.
nulla uacant incepta dolis: simul omnia uersat
miscetque exacuens uaria ad conamina mentem,
sicut aquae splendor radiatus lampade solis
dissultat per tecta uaga sub imagine uibrans
luminis et tremula laquearia uerberat umbra.
iamque dolore furens ita secum immurmurat ira:
Obuia si primus nobis hic tela tulisset,
nullane nunc Trebiae et Trasimenni nomina? nulli
lugerent Itali? numquam Phaethontius amnis
sanguinea pontum turbasset decolor unda?
inuentum, dum se cohibet terimurque sedendo,
uincendi genus. en quotiens, uelut obuius iret,
discinxit ratione dolos fraudesque resoluit.
haec secum, medio somni cum bucina noctem
diuideret, iamque excubias sortitus iniquas
tertius abrupta uigil iret ad arma quiete.
uertit iter Daunique retro tellure relicta
Campanas remeat notus populator in oras.
hic uero, intrauit postquam uberis arua Falerni
(diues ea et numquam tellus mentita colono),
addunt frugiferis inimica incendia ramis. 
Haud fas, Bacche, tuos tacitum tramittere honores,
quamquam magna incepta uocent. memorabere, sacri
largitor laticis, grauidae cui nectare uites
nulli dant prelis nomen praeferre Falernis.
Massica sulcabat meliore Falernus in aeuo
ensibus ignotis senior iuga. pampinus umbras
nondum uua uiridis nudo texebat in aruo,
pocula nec norant sucis mulcere Lyaei,
fonte sitim et pura soliti defendere lympha.
attulit hospitio pergentem ad litora Calpes
extremumque diem pes dexter et hora Lyaeum,
nec pigitum paruosque lares humilisque subire
limina caelicolam tecti. cepere uolentem
fumosi postes et ritu pauperis aeui
ante focos mensae, laetus nec senserat hospes
aduenisse deum. sed enim de more parentum
grato cursabat studio instabatque senectae,
donec, opes festas, puris nunc poma canistris
composuit, nunc inriguis citus extulit hortis
rorantis umore dapes, tum lacte fauisque
distinxit dulcis epulas nulloque cruore
polluta castus mensa Cerealia dona
attulit ac primum Vestae detersit honorem
undique et in mediam iecit libamina flammam.
deesse tuos latices, hac sedulitate senili
captus, Iacche, uetas. subito, mirabile dictu,
fagina pampineo spumarunt pocula suco,
pauperis hospitii pretium, uilisque rubenti
fluxit mulctra mero, et quercu in cratera cauata
dulcis odoratis umor sudauit ab uuis.
En cape
Bacchus ait nondum tibi nota, sed olim
uiticolae nomen peruulgatura Falerni
 munera,
et haud ultra latuit deus. inde nitentem
lumine purpureo frontem cinxere corymbi,
et fusae per colla comae, dextraque pependit
cantharus, ac uitis thyrso delapsa uirenti
festas Nysaeo redimiuit palmite mensas.
nec facilis laeto certasse, Falerne, sapori,
postquam iterata tibi sunt pocula, iam pede risum,
iam lingua titubante moues, patrioque Lyaeo
tempora quassatus, grates et praemia digna
uix intellectis conaris reddere uerbis,
donec composuit luctantia lumina Somnus,
Somnus, Bacche, tibi comes additus. hinc ubi primo
ungula dispersit rores Phaethontia Phoebo,
uuiferis late florebat Massicus aruis
miratus nemora et lucentis sole racemos.
it monti decus, atque ex illo tempore diues
Tmolus et ambrosiis Ariusia pocula sucis
ac Methymna ferox lacibus cessere Falernis. 
Haec tum uasta dabat terrisque infestus agebat
Hannibal, et sicci stimulabant sanguinis enses,
ludificante ducem Fabio. iamque improba castris
Ausoniis uota et pugnandi praua libido
gliscebat: proni decurrere monte parabant. 
Da famae, da, Musa, uirum, cui uincere bina
concessum castra et geminos domitare furores.
Feruida si nobis corda abruptumque putassent
ingenium patres et si clamoribus
inquit
turbari facilem mentem, non ultima rerum
et deplorati mandassent Martis habenas.
stat pensata diu belli sententia: uincam
seruare inuitos urgentisque ultima fata.
nulli per Fabium e uobis cecidisse licebit.
si lucis piget et supremis esse cupido est
nominis Ausonii taedetque in tempore tali
nullum clade noua claraeque fragore ruinae
insignem fecisse locum, reuocandus ab atris
Flaminius uobis est sedibus. ille ruendi
iam dudum properans signum auspiciumque dedisset.
an nondum praeceps uicinaque fata uidetis?
una, ut debellet, satis est uictoria Poeno.
state, uiri, et sentite ducem. cum optabile tempus
deposcet dextras, tunc ista ferocia dicta
aequentur factis. non est, mihi credite, non est
arduus in pugnas ferri labor: una reclusis
omnes iam portis in campum effuderit hora.
magnum illud solisque datum, quos mitis euntis
Iuppiter aspexit, magnum est ex hoste reuerti.
fortunae Libys incumbit flatuque secundo
fidit agens puppim. dum desinat aura sinusque
destituat tumidos subducto flamine uentus,
in rem cunctari fuerit. non ulla perenni
amplexu Fortuna fouet. iam copia quanto
artior et nullo Tyriis certamine quantum
detritum est famae! quin inter cetera nostra
haud laude afuerit, modo qui—sed parcere dictis
sit melius. iam uos acies et proelia et hostem
poscitis? o maneat, superi, fiducia talis!
interea exclusa maioris sorte pericli
me solum, quaeso, toti me opponite bello.
his dictis fractus furor et rabida arma quierunt:
ut, cum turbatis placidum caput extulit undis
Neptunus totumque uidet totique uidetur
regnator ponto, saeui fera murmura uenti
dimittunt nullasque mouent in frontibus alas,
 tum sensim infusa tranquilla per aequora pace
languentes tacito lucent in litore fluctus. 
Sensit cura sagax Poeni fraudisque ueneno
adgreditur mentes. pauca atque haec ruris auiti
iugera nec multis Fabius uertebat aratris:
Massicus uuiferis addebat nomina glaebis.
hinc pestem placitum moliri et spargere causas
in castra ambiguas. ferro flammisque pepercit
suspectamque loco pacem dedit arte maligna
ceu clandestino traheretur foedere bellum. 
Intellectus erat Fabio, Tyriosque uidebat
dictator saeuire dolos. sed non uacat †aegre
inuidiam gladios inter lituosque timere
et dubia morsus famae depellere pugna,
donec reptantem et nequiquam saepe trahendo
huc illuc castra scrutantem proelia Poenum,
qua nemorosa iuga et scopulosi uertice colles
exurgunt, clausit sparsa ad diuortia turma.
hinc Laestrygoniae saxoso monte premebant
a tergo rupes, undosis squalida terris
hinc Literna palus, nec ferri aut militis usum
poscebat regio, saeptos sed fraude locorum
arta fames poenas miserae exactura Sagunti
urgebat, finisque aderat Carthaginis armis. 
Cuncta per et terras et lati stagna profundi
condiderat somnus, positoque labore dierum
pacem nocte datam mortalibus orbis agebat.
at non Sidonium curis flagrantia corda
ductorem uigilesque metus haurire sinebant
dona soporiferae noctis. nam membra cubili
erigit et fului circumdat pelle leonis,
qua super instratos proiectus gramine campi
presserat ante toros. tunc ad tentoria fratris
fert gressus uicina citos. nec degener ille
belligeri ritus taurino membra iacebat
effultus tergo et mulcebat tristia somno.
haud procul hasta uiri terrae defixa propinquae,
et dira e summa pendebat cuspide cassis;
at clipeus circa loricaque et ensis et arcus
et telum Baliare simul tellure quiescunt.
iuxta lecta manus, iuuenes in Marte probati,
et sonipes strato carpebat gramina dorso.
ut pepulere leuem intrantis uestigia somnum,
Heus!
inquit (pariterque manus ad tela ferebat)
quae te cura uigil fessum, germane, fatigat?
ac iam constiterat sociosque in caespite fusos
incussa reuocat castrorum ad munera planta,
cum Libyae ductor: Fabius me noctibus aegris,
in curas Fabius nos excitat, illa senectus
heu fatis quae sola meis currentibus obstat!
cernis ut armata circumfundare corona,
et uallet clausos collectus miles in orbem.
uerum, age, nunc quando res artae, percipe porro
quae meditata mihi. latos correpta per agros
armenta adsueto belli de more secuntur.
cornibus arentis edicam innectere ramos
sarmentique leuis fronti religare maniplos,
admotus cum feruorem disperserit ignis
ut passim exultent stimulante dolore iuuenci
et uaga per collis ceruice incendia iactent.
tum terrore nouo trepidus laxabit iniquas
custos excubias maioraque nocte timebit.
si cordi consulta (moras extrema recusant)
accingamur
ait. gemino tentoria gressu
inde petunt. ingens clipeo ceruice reposta
 inter equos interque uiros interque iacebat
capta manu spolia et rorantia caede Maraxes
ac dirum, in somno ceu bella capesseret, amens
clamorem tum forte dabat dextraque tremente
arma toro et notum quaerebat feruidus ensem.
huic Mago, inuersa quatiens ut dispulit hasta
bellantem somnum, Tenebris, fortissime ductor,
iras compesce atque in lucem proelia differ.
ad fraudem occultamque fugam tutosque receptus
nunc nocte utendum est. arentis nectere frondes
cornibus et latis accensa immittere siluis
armenta, oppositi reserent quo claustra manipli,
germanus parat atque obsessa euellere castra.
emergamus, et hic Fabio persuadeat astus
non certare dolis.
nihil hinc cunctante, sed acris
incepti laeto iuuene, ad tentoria Acherrae
festinant, cui parca quies minimumque soporis,
nec notum somno noctes aequare: feroci
peruigil inseruibat equo fessumque leuabat
tractando et frenis ora exagitata fouebat.
at socii renouant tela arentemque cruorem
ferro detergent et dant mucronibus iras.
quid fortuna loci poscat, quid tempus, et ipsi
quaenam agitent, pandunt et coeptis ire ministrum
haud segnem hortantur. discurrit tessera castris,
intentiquo docent, quae sint properanda, monentque
quisque suos: instat trepidis stimulatque ruentis
nauus abire timor, dum caeca silentia dumque
maiores umbrae. rapida iam subdita peste
uirgulta atque altis surgunt e cornibus ignes.
hic uero ut, gliscente malo et quassantibus aegra
armentis capita, adiutae pinguescere flammae
coepere et uincens fumos erumpere uertex,
per collis dumosque (lues agit atra) per altos
saxosi scopulos montis lymphata feruntur
corpora anhela boum, atque obsessis naribus igni
luctantur frustra rabidi mugire iuuenci.
per iuga, per uallis errat Vulcania pestis
nusquam stante malo, uicinaque litora fulgent:
quam multa adfixus caelo sub nocte serena
fluctibus e mediis sulcator nauita ponti
astra uidet, quam multa uidet, feruoribus atris
cum Calabros urunt ad pinguia pabula saltus,
uertice Gargani residens incendia pastor. 
At facie subita uolitantum montibus altis
flammarum, quis tunc cecidit custodia sorti,
horrere atque ipsos nullo spargente uagari
credere et indomitos pasci sub collibus ignes.
caelone exciderint, et magna fulmina dextra
torserit Omnipotens, an caecis rupta cauernis
fuderit egestas accenso sulphure flammas
infelix tellus, media in formidine quaerunt.
iamque abeunt, faucesque uiae citus occupat armis
Poenus et in patulos exultans emicat agros.
huc tamen usque uigil processerat arte regendi
dictator Trebiam et Tusci post stagna profundi,
esset ut Hannibali Fabium Romanaque tela
euasisse satis. quin et uestigia pulsi
et gressus premeret castris, ni sacra uocarent
ad patrios ueneranda deos. tum uersus ad urbem
adloquitur iuuenem, cui mos tramittere signa
et belli summam primasque iubebat habenas,
atque his praeformat dictis fingitque monendo:
Si factis nondum, Minuci, te cauta probare
erudiit Fortuna meis, nec ducere uerba
 ad uerum decus ac prauis arcere ualebunt.
uidisti clausum Hannibalem. nil miles et alae
iuuere aut densis legio conferta maniplis.
testor te, solus clausi nec deinde morabor.
dis sine me libare dapem et sollemnia ferre:
hunc iterum atque iterum uinctum uel montibus altis
amnibus aut rapidis (modo pugna absistite) tradam.
interea (crede experto, non fallimus) aegris
nil mouisse salus rebus. sit gloria multis
et placeat, quippe egregium, prosternere ferro
hostem, sed Fabio sit uos seruasse triumphus.
plena tibi castra atque intactus uulnere miles
creditur: hos nobis (erit haec tibi gloria) redde.
iam cernes Libycum huic uallo adsultare leonem,
iam praedas offerre tibi, iam uertere terga,
respectantem adeo atque iras cum fraude coquentem.
claude, oro, castra et cunctas spes eripe pugnae.
haec monuisse satis. sed si compescere corda
non datur oranti, magno te iure pioque
dictator capere arma ueto.
sic castra relinquens
uallarat monitis ac se referebat ad urbem. 
Ecce autem flatu classis Phoenissa secundo
litora Caietae Laestrygoniosque recessus
sulcabat rostris portusque intrarat apertos
ac totus multo spumabat remige pontus,
cum trepidae fremitu uitreis e sedibus antri
aequoreae pelago simul emersere sorores
ac possessa uident infestis litora proris.
tum magno perculsa metu Nereia turba
attonitae propere refluunt ad limina nota,
Teleboum medio surgunt qua regna profundo
pumiceaeque procul sedes. immanis in antro
conditur abrupto Proteus ac spumea late
cautibus obiectis reiectat caerula uates.
is postquam (sat gnarus enim rerumque metusque)
per uarias lusit formas et terruit atri
serpentis squamis horrendaque sibila torsit
aut fremuit toruo mutatus membra leone,
Dicite,
ait quae causa uiae? quisue ora repente
peruasit pallor? cur scire futura libido?
Ad quae Cymodoce, Nympharum maxima natu
Italidum: Nosti nostros, praesage, timores.
quid Tyriae classes ereptaque litora nobis
portendunt? num migrantur Rhoeteia regna
in Libyam superis? aut hos Sarranus habebit
nauita iam portus? patria num sede fugatae
Atlantem et Calpen extrema habitabimus antra?
Tunc sic euoluens repetita exordia retro
incipit ambiguus uates reseratque futura:
Laomedonteus Phrygia cum sedit in Ida
pastor et errantis dumosa per auia tauros
arguta reuocans ad roscida pascua canna
audiuit sacrae lentus certamina formae,
tum matris currus niueos agitabat olores
tempora sollicitus litis seruasse Cupido.
paruulus ex umero corytos et aureus arcus
fulgebat, nutuque uetans trepidare parentem
monstrabat grauidam telis se ferre pharetram.
ast alius niuea comebat fronte capillos,
purpureos alius uestis religabat amictus.
cum sic suspirans roseo Venus ore decoros
adloquitur natos: Testis certissima uestrae
ecce dies pietatis adest. quis credere saluis
hoc ausit uobis? de forma atque ore (quid ultra
 iam superest rerum?) certat Venus. omnia paruis
si mea tela dedi blando medicata ueneno,
si uester, caelo ac terris qui foedera sancit,
stat supplex, cum uultis, auus: uictoria nostra
Cypron Idymaeas referat de Pallade palmas,
de Iunone Paphos centum mihi fumet in aris.
dumque haec aligeris instat Cytherea, sonabat
omne nemus gradiente dea. iam bellica uirgo,
aegide deposita et qua adsuetum casside crinem
inuoluit, nec compta tamen pacemque serenis
condiscens oculis, ibat lucoque ferebat
praedicto sacrae uestigia concita plantae.
parte alia intrabat iussis Saturnia siluis,
iudicium Phrygis et fastus pastoris et Iden
post fratris latura toros. postrema nitenti
adfulsit uultu ridens Venus: omnia circa
et nemora et penitus frondosis rupibus antra
spirantem sacro traxerunt uertice odorem.
nec iudex sedisse ualet, fessique nitoris
luce cadunt oculi, ac metuit dubitasse uideri.
sed uictae fera bella deae uexere per aequor,
atque excisa suo pariter cum iudice Troia.
tum pius Aeneas terris iactatus et undis
Dardanios Itala posuit tellure penatis.
dum cete ponto innabunt, dum sidera caelo
lucebunt, dum sol Indo se litore tollet,
hic regna et nullae regnis per saecula metae.
at uos, o natae, currit dum immobile filum,
Hadriaci fugite infaustas Sasonis harenas.
sanguineis tumidus ponto miscebitur undis
Aufidus et rubros impellet in aequora fluctus,
damnatoque deum quondam per carmina campo
Aetolae rursus Teucris pugnabitis umbrae.
Punica Romuleos quatient mox spicula muros,
multaque Hasdrubalis fulgebit strage Metaurus.
hinc ille in furto genitus patruique piabit
idem ultor patrisque necem; tum litus Elissae
implebit flammis auelletque Itala Poenum
uiscera torrentem et propriis superabit in oris.
huic Carthago armis, huic Africa nomine cedet,
hic dabit ex sese qui tertia bella fatiget
et cinerem Libyae ferat in Capitolia uictor.
Quae dum arcana deum uates euoluit in antro,
iam monita et Fabium bellique equitumque magister
exuerat mente ac praeceps tendebat in hostem.
pascere nec Poenus prauum ac nutrire furorem
deerat et, ut paruo maiora ad proelia damno
eliceret, dabat interdum simulantia terga:
non aliter, quam qui sparsa per stagna profundi
euocat e liquidis piscem penetralibus esca,
cumque leuem summa uidit iam nare sub unda,
ducit sinuato captiuum ad litora lino. 
Fama furit uersos hostis, Poenumque salutem
inuenisse fuga: liceat si uincere, finem
promitti cladum, sed enim dicione carere
uirtutem, et poenas uincentibus esse repostas.
clausurum iam castra ducem rursusque referri
uaginae iussurum enses, reddatur in armis
ut ratio, et purget miles cur uicerit hostem.
haec uulgus. necnon patrum Saturnia mentes
inuidiae stimulo fodit et popularibus auris.
tunc indigna fide censent optandaque Poeno,
quae mox haud paruo luerent damnata periclo. 
Diuiditur miles, Fabioque equitumque magistro
imperia aequantur penitus. cernebat et expers
 irarum senior, magnas ne penderet alti
erroris poenas patria inconsulta, timebat.
ac tum, multa putans secum, ut remeauit ab urbe,
partitus socias uires, uicina propinquis
signa iugis locat et specula sublimis ab alta
non Romana minus seruat quam Punica castra.
nec mora. disiecto Minuci uecordia uallo
perdendi simul et pereundi ardebat amore. 
Quem postquam rapidum uidit procedere castris
hinc Libys, hinc Fabius, simul accendere sagacis
in subitum curas: propere capere arma maniplis
edicit uallique tenet munimine turmas
Ausonius, torquet totas in proelia uires
Poenorum ductor propellitque agmina uoce:
Dum dictator abest, rape, miles, tempora pugnae.
non sperata diu plano certamina campo
offert ecce deus. quando data copia, longum
detergete situm ferro multoque cruore
exsatiate, uiri, plenos rubiginis enses.
Atque ea Cunctator pensabat ab aggere ualli
perlustrans campos oculis, tantoque periclo
discere, quinam esset Fabius, te, Roma, dolebat.
cui natus iuncta arma ferens Dabit improbus,
inquit
quas dignum est, poenas, qui per suffragia caeca
inuasit nostros haec ad discrimina fasces.
insanae spectate tribus. pro lubrica rostra
et uanis fora laeta uiris! nunc munera Martis
aequent imperio et solem concedere nocti
sciscant imbelles. magna mercede piabunt
erroris rabiem et nostrum uiolasse parentem.
tum senior, quatiens hastam lacrimisque coortis.
Sanguine Poenorum, iuuenis, tam tristia dicta
sunt abolenda tibi. patiarne ante ora manusque
ciuem deleri nostras, aut uincere Poenum,
me spectante, sinam? non aequauisse minorem
soluetur culpa si sunt mihi talia corda?
iamque hoc, ne dubites, longaeui, nate, parentis
accipe et aeterno fixum sub pectore serua:
succensere nefas patriae, nec foedior ulla
culpa sub extremas fertur mortalibus umbras.
sic docuere senes. quantus qualisque fuisti,
cum pulsus lare et extorris Capitolia curru
intrares exul, tibi corpora caesa, Camille,
damnata quot sunt dextra! pacata fuissent
ni consulta uiro mensque impenetrabilis irae,
mutassentque solum sceptris Aeneia regna
nullaque nunc stares terrarum uertice, Roma.
pone iras, o nate, meas. socia arma feramus
et celeremus opem.
iamque intermixta sonabant
classica, procursusque uiros conliserat acer. 
Primus claustra manu portae dictator et altos
disiecit postis rupitque in proelia cursum.
non grauiore mouent uenti certamina mole
Odrysius Boreas et Syrtim tollere pollens
Africus, obnixi cum bella furentia torquent:
distraxere fretum ac diuersa ad litora uoluunt
aequor quisque suum; sequitur stridente procella
nunc huc, nunc illuc, raptum mare et intonat undis.
haud prorsus daret ullus honos tellusque subacta
Phoenicum et Carthago ruens, iniuria quantum
orta ex inuidia decoris tulit. omnia namque
dura simul deuicta uiro, metus, Hannibal, irae,
inuidia, atque una fama et fortuna subactae. 
Poenus ab excelso rapidos decurrere uallo
 ut uidit, tremuere irae, ceciditque repente
cum gemitu spes haud dubiae praesumpta ruinae.
quippe aciem denso circumuallauerat orbe
hausurus clausos coniectis undique telis.
atque hic Dardanius prauo certamine ductor
iam Styga et aeternas intrarat mente tenebras
(nam Fabium auxiliumque uiri sperare pudebat),
cum senior gemino complexus proelia cornu
ulteriore ligat Poenorum terga corona
et modo claudentis aciem nunc, extima cingens,
clausos ipse tenet. maiorem surgere in arma
maioremque dedit cerni Tirynthius. altae
scintillant cristae et, mirum, uelocibus ingens
per subitum membris uenit uigor: ingerit hastas
auersumque premit telorum nubibus hostem:
qualis post iuuenem, nondum subeunte senecta,
rector erat Pylius bellis aetate secunda. 
Inde ruens Thurin et Buten et Narin et Arsen
dat leto fisumque manus conferre Mahalcen,
cui decus insigne et quaesitum cuspide nomen.
tum Garadum largumque comae prosternit Adherben
et geminas acies superantem uertice Thulin,
qui summas alto prensabat in aggere pinnas,
eminus hos, gladio Sapharum gladioque Monaesum
et Morinum pugnas aeris stridore cientem,
dexteriore gena cum sedit letifer ictus,
perque tubam fixae decurrens uulnere malae
extremo fluxit propulsus murmure sanguis.
proximus huic iaculo Nasamonius occidit Idmon.
namque super tepido lapsantem sanguine et aegra
lubrica nitentem nequiquam euadere planta
impacto prosternit equo trepideque leuantem
membra adflicta solo pressa uiolentius hasta
implicuit terrae telumque in caede reliquit.
haeret humi cornus motu tremefacta iacentis
et campo seruat mandatum adfixa cadauer. 
Necnon exemplo laudis furiata iuuentus,
Sullaeque Crassique simul iunctusque Metello
Furnius ac melior dextrae Torquatus, inibant
proelia et unanimi uel morte emisse uolebant
spectari Fabio. miser hic uestigia retro
dum rapit et molem subducto corpore uitat
intorti Bibulus saxi atque in terga refertur,
strage super lapsus socium, qua fibula morsus
loricae crebro laxata resoluerat ictu,
accepit lateri penitusque in uiscera adegit
extabat fixo quod forte cadauere ferrum.
heu sortem necis! euasit Garamantica tela
Marmaridumque manus, ut inerti cuspide fusus
occideret, telo non in sua uulnera misso.
uoluitur exanimis, turpatque decora iuuenta
ora nouus pallor. membris dimissa solutis
arma fluunt, erratque niger per lumina somnus. 
Venerat ad bellum Tyria Sidone, nepotum
excitus prece, et auxilio socia arma ferebat,
Eoa tumidus pharetrati militis ala,
gens Cadmi, Cleadas; fulua cui plurima passim
casside et aurato fulgebat gemma monili,
qualis ubi Oceani renouatus Lucifer unda
laudatur Veneri et certat maioribus astris.
ostro ipse ac sonipes ostro totumque per agmen
purpura Agenoreis saturata micabat aenis.
hic auidum pugnae et tam clarum excidere nomen
Brutum exoptantem, uarie nunc laeuus in orbem,
nunc dexter leuibus flexo per deuia gyris
ludificatus equo, uolucrem post terga sagittam
fundit Achaemenio detractans proelia ritu.
nec damnata manus, medio sed, flebile, mento
 armigeri Cascae penetrabilis haesit harundo
oblicumque secans subrecta cuspide uulnus
umenti ferrum admouit tepefacta palato.
at Brutus diro casu turbatus amici
ausum multa uirum et spargentem in uulnera saeuos
fraude fugae calamos, iam nullis cursibus instat
prendere cornipedis, sed totam pectoris iram
mandat atrox hastae telumque uolatile nodo
excutit et summum, qua laxa monilia crebro
nudabant uersu, tramittit cuspide pectus.
labitur intento cornu transfossus, et una
arcum laeua cadens, dimisit dextra sagittam. 
At non tam tristi sortitus proelia Marte
Phoebei Soractis honor Carmelus agebat.
sanguine quippe suo iam Bagrada tinxerat ensem,
dux rectorque Nubae populi, iam fusus eidem
Zeusis Amyclaei stirps impacata Phalanti,
quem tulerat mater claro Phoenissa Laconi.
talia dum metuit, nec pugnae fisus in hoste
tam rapido nec deinde fugae, suadente pauore,
per dumos miser in uicina cacumina quercus
repserat atque alta sese occultabat in umbra
Hampsicus, insistens tremulis sub pondere ramis.
hunc longa multa orantem Carmelus et altos
mutantem saltu ramos transuerberat hasta,
ut, qui uiscatos populatur harundine lucos,
dum nemoris celsi procera cacumina sensim
substructa certat tacitus contingere meta,
sublimem calamo sequitur crescente uolucrem.
effudit uitam, atque alte manante cruore
membra pependerunt curuato exanguia ramo. 
Iamque in palantis ac uersos terga feroces
pugnabant Itali, subitus cum mole pauenda
terrificis Maurus prorumpit Tunger in armis.
nigra uiro membra, et furui iuga celsa trahebant
cornipedes, totusque nouae formidinis arte
concolor aequabat liuentia currus equorum
terga: nec erectis similes imponere cristis
cessarat pennas, aterque tegebat amictus:
ceu quondam aeternae regnator noctis, ad imos
cum fugeret thalamos Hennaea uirgine rapta,
egit nigrantem Stygia caligine currum.
at Cato, tum prima sparsus lanugine malas,
quod peperere decus Circaeo Tuscula dorso
moenia, Laertae quondam regnata nepoti,
quamquam tardatos turbata fronte Latinos
collegisse gradum uidet, imperterritus ipse
ferrata calce atque effusa largus habena
cunctantem impellebat equum. negat obuius ire
et trepidat cassa sonipes exterritus umbra.
tum celer in pugnam dorso delatus ab alto
alipedem planta currum premit atque uolanti
adsilit a tergo. cecidere et lora repente
et stimuli, ferrumque super ceruice tremiscens
palluit infelix subducto sanguine Maurus.
ora rapit gladio praefixaque cuspide portat. 
At saeuo Mauorte ferox perrumpit anhelum
dictator cum caede globum. miserabile uisu,
uulneribus fessum ac multo labente cruore
ductorem cernit suprema ac foeda precantem.
manauere genis lacrimae, clipeoque pauentem
protegit et natum stimulans Fortissime, labem
hanc pellamus
ait Poenoque ob mitia facta,
quod nullos nostris ignis disperserit aruis,
dignum expendamus pretium.
tunc arte paterna
ac stimulis gaudens iuuenis circumdata Poenum
agmina deturbat gladio campumque relaxat,
donec Sidonius decederet aequore ductor:
 ceu, stimulante fame, rapuit cum Martius agnum
auerso pastore lupus fetumque trementem
ore tenet presso, tum, si uestigia cursu
auditis celeret balatibus obuia pastor,
iam sibimet metuens, spirantem dentibus imis
reiectat praedam et uacuo fugit aeger hiatu.
†tum demum, Tyriis quas circumfuderat atra
tempestas, Stygiae tandem fugere tenebrae.
torpebant dextrae, et sese meruisse negabant
seruari, subitisque bonis mens aegra natabat:
ut, qui conlapsa pressi iacuere ruina,
eruta cum subito membra et nox atra recessit,
coniuent solemque pauent agnoscere uisu. 
Quis actis senior numerato milite laetus
collis et tuto repetebat in aggere castra.
ecce autem e media iam morte renata iuuentus
clamorem tollens ad sidera et ordine longo
 ibat ouans Fabiumque decus Fabiumque salutem
certatim et magna memorabant uoce parentem.
tum qui partitis dissederat ante maniplis
Sancte
ait o genitor, reuocato ad lucis honorem
si fas uera queri, cur nobis castra uirosque
diuidere est licitum? patiens cur arma dedisti,
quae solus rexisse uales? hoc munere lapsi
aeternas multo cum sanguine uidimus umbras.
ocius huc aquilas seruataque signa referte.
hic patria est, murique urbis stant pectore in uno.
tuque dolos, Poene, atque astus tandem exue notos:
cum solo tibi iam Fabio sunt bella gerenda.
Haec ubi dicta dedit, mille hinc, uenerabile uisu,
caespite de uiridi surgunt properantibus arae.
nec prius aut epulas aut munera grata Lyaei
fas cuiquam tetigisse fuit quam multa precatus
in mensam Fabio sacrum libauit honorem."
62,Ovid,medicam,"Discite quae faciem commendet cura, puellae,
Et quo sit vobis forma tuenda modo.
Cultus humum sterilem Cerealia pendere iussit
Munera, mordaces interiere rubi.
Cultus et in pomis sucos emendat acerbos,
Fissaque adoptivas accipit arbor opes.
Culta placent. auro sublimia tecta linuntur,
Nigra sub imposito marmore terra latet:
Vellera saepe eadem Tyrio medicantur aëno:
Sectile deliciis India praebet ebur.
Forsitan antiquae Tatio sub rege Sabinae
Maluerint, quam se, rura paterna coli:
Cum matrona, premens altum rubicunda sedile,
Assiduum duro pollice nebat opus,
Ipsaque claudebat quos filia paverat agnos,
Ipsa dabat virgas caesaque ligna foco.
At vestrae matres teneras peperere puellas.
Vultis inaurata corpora veste tegi,
Vultis odoratos positu variare capillos,
Conspicuam gemmis vultis habere manum:
Induitis collo lapides oriente petitos,
Et quantos onus est aure tulisse duos.
Nec tamen indignum: sit vobis cura placendi,
Cum comptos habeant saecula nostra viros. 
Feminea vestri poliuntur lege mariti,
Et vix ad cultus nupta, quod addat, habet.
Se sibi quaeque parant, nec quos venentur amores
Refert; munditia crimina nulla merent.
Rure latent finguntque comas; licet arduus illas
Celet Athos, cultas altus habebit Athos.
Est etiam placuisse sibi cuicumque voluptas;
Virginibus cordi grataque forma sua est.
Laudatas homini volucris Iunonia pennas
Explicat, et forma multa superbit avis.
Sic potius vos urget amor quam fortibus herbis,
Quas maga terribili subsecat arte manus.
Nec vos graminibus nec mixto credite suco,
Nec temptate nocens virus amantis equae;
Nec mediae Marsis finduntur cantibus angues,
Nec redit in fontes unda supina suos;
Et quamvis aliquis Temesaea removerit aera,
Numquam Luna suis excutietur equis.
Prima sit in vobis morum tutela, puellae.
Ingenio facies conciliante placet.
Certus amor morum est: formam populabitur aetas,
Et placitus rugis vultus aratus erit.
Tempus erit, quo vos speculum vidisse pigebit,
Et veniet rugis altera causa dolor.
Sufficit et longum probitas perdurat in aevum,
Perque suos annos hinc bene pendet amor.  
Dic age, cum teneros somnus dimiserit artus,
Candida quo possint ora nitere modo.
Hordea, quae Libyci ratibus misere coloni,
Exue de palea tegminibusque suis.
Par ervi mensura decem madefiat ab ovis:
Sed cumulent libras hordea nuda duas.
Haec ubi ventosas fuerint siccata per auras,
Lenta iube scabra frangat asella mola:
Et quae prima cadent vivaci cornua cervo,
Contere in haec (solidi sexta fac assis eat).
Iamque ubi pulvereae fuerint confusa farinae,
Protinus in cumeris omnia cerne cavis.
Adice narcissi bis sex sine cortice bulbos,
Strenua quos puro marmore dextra terat.
Sextantemque trahat gummi cum semine Tusco:
Huc novies tanto plus tibi mellis eat.
Quaecumque afficiet tali medicamine vultum
Fulgebit speculo levior ipsa suo.
Nec tu pallentes dubita torrere lupinos,
Et simul inflantes corpora frige fabas;
Utraque sex habeant aequo discrimine libras,
Utraque da nigris comminuenda molis.
Nec cerussa tibi nec nitri spuma rubentis
Desit et Illyrica quae venit iris humo.
Da validis iuvenum pariter subigenda lacertis:
Sed iustum tritis uncia pondus erit.
Addita de querulo volucrum medicamina nido
Ore fugant maculas: alcyonea vocant. 
Pondere, si quaeris, quo sim contentus in illis,
Quod trahit in partes uncia secta duas.
Ut coeant apteque lini per corpora possint,
Adice de flavis Attica mella favis.
Quamvis tura deos irataque numina placent,
Non tamen accensis omnia danda focis.
Tus ubi miscueris radenti tubera nitro,
Ponderibus iustis fac sit utrimque triens.
Parte minus quarta dereptum cortice gummi,
Et modicum e myrrhis pinguibus adde cubum.
Haec ubi contrieris, per densa foramina cerne:
Pulvis ab infuso melle premendus erit.
Profuit et marathros bene olentibus addere myrrhis,
(Quinque trahant marathri scrupula, myrrha novem)
Arentisque rosae quantum manus una prehendat,
Cumque Ammoniaco mascula tura sale.
Hordea quem faciunt, illis affunde cremorem:
Aequent expensas cum sale tura rosas.
Tempore sint parvo molli licet illita vultu,
Haerebit toto multus in ore color.
Vidi quae gelida madefacta papavera lympha
Contereret, teneris illineretque genis."
63,Silius Italicus,pun_6,"Iam, Tartessiaco quos soluerat aequore Titan
in noctem diffusus, equos iungebat Eois
litoribus, primique nouo Phaethonte retecti
Seres lanigeris repetebant uellera lucis,
 et foeda ante oculos strages, propiusque patebat
insani Mauortis opus: simul arma uirique
ac mixtus sonipes dextraeque in uulnere caesi
haerentes hostis, passim clipeique iubaeque
 atque artus trunci capitum fractusque iacebat
ossibus in duris ensis. nec cernere deerat
frustra seminecum quaerentia lumina caelum.
tum spumans sanie lacus et fluitantia summo
aeternum tumulis orbata cadauera ponto. 
Nec tamen aduersis ruerat tota Itala uirtus.
Bruttius ingenti miserandae caedis aceruo,
non aequum ostentans confosso corpore Martem,
extulerat uix triste caput truncosque trahebat
per stragem neruis interlabentibus artus,
tenuis opum, non patre nitens linguaue, sed asper
ense, nec e Volsca quisquam uir gente redemit
plus aeui nece magnanima. puer addere sese
pubescente gena castris optarat et acri
Flaminio spectatus erat, cum Celtica uictor
obrueret bello diuis melioribus arma.
inde honor ac sacrae custodia Marte sub omni
alitis: hinc causam nutriuit gloria leti.
namque necis certus, captae prohibere nequiret
cum Poenos aquilae, postquam subsidere fata
uiderat et magna pugnam inclinare ruina,
occulere interdum et terrae mandare parabat.
sed subitis uictus telis labentia membra
prostrauit super ac mentita morte tegebat.
uerum ubi lux nocte e Stygia miseroque sopore
reddita, uicini de strage cadaueris hasta
erigitur soloque uigens conamine late
stagnantem caede et facilem discedere terram
ense fodit, clausamque aquilae infelicis adorans
effigiem, palmis languentibus aequat harenas.
supremus fessi tenuis tum cessit in auras
halitus et magnam misit sub Tartara mentem. 
Iuxta cernere erat meritae sibi poscere carmen
uirtutis sacram rabiem. Laeuinus, ab alto
Priuerno, uitis Latiae praesignis honore,
exanimum Nasamona Tyren super ipse iacebat
exanimis: non hasta uiro, non ensis: in artis
abstulerat Fors arma. tamen certamine nudo
inuenit Marti telum dolor. ore cruento
pugnatum, ferrique uicem dens praebuit irae.
iam lacerae nares foedataque lumina morsu,
iam truncum raptis caput auribus, ipsaque diris
frons depasta modis, et sanguine abundat hiatus;
nec satias, donec mandentia linqueret ora
spiritus et plenos rictus mors atra teneret. 
Talia dum praebet tristis miracula uirtus,
diuerso interea fugientes saucia turba
iactantur casu siluisque per auia caecis
ablati furtim multo cum uulnere solos
per noctem metantur agros. sonus omnis et aura
exterrent pennaque leui commota uolucris.
non sopor aut menti requies. agit asper acerba
nunc Mago attonitos, nunc arduus Hannibal hasta. 
Serranus, clarum nomen, tua, Regule, proles,
qui longum semper fama gliscente per aeuum
infidis seruasse fidem memorabere Poenis,
flore nitens primo, patriis heu Punica bella
auspiciis ingressus erat, miseramque parentem
et dulcis tristi repetebat sorte penates
saucius. haud illi comitum super ullus, et atris
uulneribus qui ferret opem: per deuia, fractae
innitens hastae furtoque ereptus opacae
noctis, iter tacitum Perusina ferebat in arua.
hic fessus parui, quaecumque ibi fata darentur,
limina pulsabat tecti, cum membra cubili
euoluens non tarda Marus (uetus ille parentis
miles et haud surda tractarat proelia fama)
procedit renouata focis et paupere Vesta
lumina praetendens. utque ora agnouit et aegrum
 uulneribus diris ac, lamentabile uisu,
lapsantis fultum truncata cuspide gressus,
funesti rumore mali iam saucius aures:
Quod scelus, o nimius uitae nimiumque ferendis
aduersis genitus, cerno? te, maxime, uidi,
ductorum, cum captiuo Carthaginis arcem
terreres uultu, crimen culpamque Tonantis,
occidere atque hausi, quem non Sidonia tecta
expulerint euersa meo de corde, dolorem.
estis ubi en iterum, superi? dat pectora ferro
Regulus, ac stirpem tantae periura recidit
surgentem Carthago domus.
inde aegra reponit
membra toro, nec ferre rudis medicamina (quippe
callebat bellis) nunc purgat uulnera lympha,
nunc mulcet sucis. ligat inde ac uellera molli
circumdat tactu et torpentis mitigat artus.
exin cura seni tristem depellere fesso
ore sitim et parca uires accersere mensa.
quae postquam properata, sopor sua munera tandem
applicat et mitem fundit per membra quietem.
necdum exorta dies, Marus instat uulneris aestus:
expertis medicare modis gratumque teporem
exutus senium trepida pietate ministrat. 
Hic iuuenis maestos tollens ad sidera uultus
cum gemitu lacrimisque simul: Si culmina nondum
Tarpeia exosus damnasti sceptra Quirini,
extremas Italum res Ausoniamque ruentem
aspice,
ait genitor, tandemque aduerte procellis
aequos Iliacis oculos. amisimus Alpes,
nec deinde aduersis modus est: Ticinus et ater
stragibus Eridanus, tuque insignite tropaeis
Sidoniis Trebia et tellus lacrimabilis Arni.
sed quid ego haec? grauior quanto uis ecce malorum!
uidi crescentis Trasimenni caedibus undas,
prostrataque uirum mole inter tela cadentem
uidi Flaminium. testor, mea numina, manes
dignam me poenae tum nobilitate paternae
strage hostis quaesisse necem, ni tristia letum,
ut quondam patri, nobis quoque fata negassent.
Cetera †aceruantem questu lenire laborans
effatur senior: Patrio, fortissime, ritu
quicquid adest duri et rerum inclinata feramus.
talis lege deum cliuoso tramite uitae
per uarios praeceps casus rota uoluitur aeui.
sat tibi, sat magna et totum uulgata per orbem
stant documenta domus: sacer ille et numine nullo
inferior, tuus ille parens decora alta parauit
restando aduersis nec uirtutem exuit ullam
ante reluctantis liquit quam spiritus artus.
uix puerile mihi tempus confecerat aetas,
cum primo malas signabat Regulus aeuo.
accessi comes, atque omnis sociauimus annos,
donec dis Italae uisum est extinguere lumen
gentis, in egregio cuius sibi pectore sedem
ceperat alma Fides mentemque amplexa tenebat.
ille ensem nobis magnorum hunc instar honorum
uirtutisque ergo dedit et, sordentia fumo
quae cernis nunc, frena (sed est argenteus ollis
fulgor). nec cuiquam Marus est post talia dona
non praelatus eques. uerum superauit honores
omnis hasta meos. cui me libare Lyaei
quod cernis latices, dignum cognoscere causam. 
Turbidus arentis lento pede sulcat harenas
Bagrada, non ullo Libycis in finibus amne
uictus limosas extendere latius undas
et stagnante uado patulos inuoluere campos.
hic studio laticum, quorum est haud prodiga tellus,
per ripas laeti saeuis consedimus aruis.
lucus iners iuxta Stygium pallentibus umbris
 seruabat sine sole nemus, crassusque per auras
halitus erumpens taetrum expirabat odorem.
intus dira domus curuoque immanis in antro
sub terra specus et tristes sine luce tenebrae.
horror mente redit. monstrum exitiabile et ira
telluris genitum, cui par uix uiderit aetas
ulla uirum, serpens centum porrectus in ulnas
letalem ripam et lucos habitabat Auernos.
ingluuiem immensi uentris grauidamque uenenis
aluum deprensi satiabant fonte leones
aut acta ad fluuium torrenti lampade solis
armenta et tractae foeda grauitate per auras
ac tabe adflatus uolucres. semesa iacebant
ossa solo informi dape quae repletus et asper
uastatis gregibus nigro ructarat in antro.
isque ubi feruenti concepta incendia pastu
gurgite mulcebat rapido et spumantibus undis,
nondum etiam toto demersus corpore in amnem
iam caput aduersae ponebat margine ripae.
imprudens tantae pestis gradiebar, Aquino
Apenninicola atque Vmbro comitatus Auente:
scire nemus faciemque loci explorare libebat.
iamque propinquantum tacitus penetrauit in artus
horror et occulto riguerunt frigore membra.
intramus tamen et Nymphas numenque precamur
gurgitis ignoti trepidosque et multa pauentis
arcano gressus audemus credere luco.
ecce e uestibulo primisque e faucibus antri
Tartareus turbo atque insano saeuior Euro
spiritus erumpit, uastoque e gurgite fusa
tempestas oritur, mixtam stridore procellam
Cerbereo torquens. pauefacti clade uicissim
aspicimus. resonare solum, tellusque moueri,
atque antrum ruere, et uisi procedere manes.
quantis armati caelum petiere Gigantes
anguibus, aut quantus Lernae lassauit in undis
Amphitryoniaden serpens, qualisque comantis
auro seruauit ramos Iunonius anguis:
tantus disiecta tellure sub astra coruscum
extulit adsurgens caput atque in nubila primam
dispersit saniem et caelum foedauit hiatu.
diffugimus tenuemque metu conamur anheli
tollere clamorem frustra: nam sibila totum
implebant nemus. at subita formidine caecus
et facti damnandus Auens (sed fata trahebant)
antiquae quercus ingenti robore sese
occulit, infandum si posset fallere monstrum.
uix egomet credo: spiris cingentibus arte
arboris abstraxit molem penitusque reuulsam
euertit fundo et radicibus eruit imis.
tum trepidum ac socios extrema uoce cientem
corripit atque haustu sorbens et faucibus atris
(uidi respiciens) obscaena condidit aluo.
infelix fluuio sese et torrentibus undis
crediderat celerique fuga iam nabat Aquinus.
hunc medio inuasit fluctu ripaeque relatos
(heu genus infandum leti!) depascitur artus. 
Sic dirum nobis et lamentabile monstrum
effugisse datur. quantum mens aegra sinebat,
adpropero gressum et ductori singula pando.
ingemuit casus iuuenum miseratus acerbos.
utque erat in pugnas et Martem et proelia et hostem
igneus et magna audendi flagrabat amore,
ocius arma rapi et spectatum Marte sub omni
 ire iubet campis equitem. ruit ipse citatum
quadrupedem planta fodiens, scutataque raptim
consequitur iusso manus et muralia portat
ballistas tormenta grauis suetamque mouere
excelsas turris immensae cuspidis hastam.
iamque ubi feralem strepitu circumtonat aulam
cornea gramineum persultans ungula campum,
percitus hinnitu serpens euoluitur antro
et Stygios aestus fumanti exsibilat ore:
terribilis gemino de lumine fulgurat ignis.
at nemus arrectae et procera cacumina saltus
exuperant cristae: trifido uibrata per auras
lingua micat motu atque adsultans aethera lambit.
ut uero strepuere tubae, conterritus alte
immensum attollit corpus tergoque residens
cetera sinuatis glomerat sub pectore gyris.
dira dehinc in bella ruit rapideque resoluens
contortos orbes derecto corpore totam
extendit molem subitoque propincus in ora
lato distantum spatio uenit. omnis anhelat
attonitus serpentis ecus frenoque teneri
impatiens crebros expirat naribus ignes.
arduus ille super tumidis ceruicibus altum
nutat utroque caput. trepidos inde incitus ira
nunc sublime rapit, nunc uasto pondere gaudet
elisisse premens. tunc fractis ossibus atram
absorbet saniem et, tabo manante per ora,
mutat hians hostem semesaque membra relinquit.
cedebant iam signa retro, uictorque cateruas
longius auectas adflatus peste premebat,
cum ductor, propere reuocatam in proelia turmam
uocibus impellens: Serpentine Itala pubes
terga damus Libycisque parem non esse fatemur
anguibus Ausoniam? si debellauit inertis
halitus, ac uiso mens aegra effluxit hiatu,
ibo alacer solusque manus componere monstro
sufficiam.
clamans haec atque interritus hastam
fulmineo uolucrem torquet per inane lacerto.
uenit in aduersam non uano turbine frontem
cuspis et haud paulum uires adiuta ruentis
contra ardore ferae capiti tremebunda resedit.
clamor ad astra datur, uocesque repente profusae
aetherias adiere domos. furit ilicet ira
terrigena, impatiens dare terga nouusque dolori
et chalybem longo tum primum passus in aeuo.
nec frustra rapidi stimulante dolore fuisset
impetus, ablato ni Regulus arte regendi
instantem elusisset equo rursusque secutum
cornipedis gyros flexi curuamine tergi
detortis laeua celer effugisset habenis. 
At non spectator Marus inter talia segni
torpebat dextra. mea tanto in corpore monstri
hasta secunda fuit. iam iamque extrema trisulca
lambebat lingua fessi certamine terga
quadrupedis: torsi telum atque urgentia uelox
in memet saeui serpentis proelia uerto.
hinc imitata cohors certatim spicula dextris
congerit alternasque ferum diducit in iras,
donec murali ballista coercuit ictu.
tum fractus demum uires; nec iam amplius aegra
consuetum ad nisus spina praestante rigorem
et solitum in nubes tolli caput, acrius instant.
iamque aluo penitus demersa phalarica sedit
et geminum uolucres lumen rapuere sagittae.
 iam patulis uasto sub uulnere faucibus ater
tabificam expirat saniem specus. ultima iamque
ingestis cauda et iaculis et pondere conti
haeret humi, lassoque tamen minitatur hiatu,
donec tormentis stridens magnoque fragore
discussit trabs acta caput, longoque resoluens
aggere se ripae tandem exhalauit in auras
liuentem nebulam fugientis ab ore ueneni.
erupit tristi fluuio mugitus et imis
murmura fusa uadis, subitoque et lucus et antrum
et resonae siluis ulularunt flebile ripae.
heu quantis luimus mox tristia proelia damnis,
quantaque supplicia et qualis exhausimus iras!
nec tacuere pii uates famulumque sororum
Naiadum, tepida quas Bagrada nutrit in unda,
nos uiolasse manu seris monuere periclis.
haec tunc hasta decus nobis pretiumque secundi
uulneris a uestro, Serrane, tributa parente,
princeps quae sacro bibit e serpente cruorem.
Iamdudum uultus lacrimis atque ora rigabat
Serranus medioque uiri sermone profatur:
Huic si uita duci nostrum durasset in aeuum,
non Trebia infaustas superasset sanguine ripas,
nec, Trasimenne, tuus premeret tot nomina gurges.
Tum senior Magnas
inquit de sanguine poenas
percepit Tyrio et praesumpta piacula mortis.
nam defecta uiris et opes attrita supinas
Africa tendebat palmas, cum sidere diro
misit Agenoreis ductorem animosa Therapne.
nulla uiro species decorisque et frontis egenum
corpus; in exiguis uigor, admirabile, membris
uiuidus et nisu magnos qui uinceret artus.
iam Martem regere atque astus adiungere ferro
et duris facilem per inhospita ducere uitam
haud isti, quem nunc penes est sollertia belli,
cederet Hannibali. uellem hunc, o tristia nobis
Taygeta, hunc unum non durassetis opacis
Eurotae ripis. uidissem moenia flammis
Phoenissae ruere, aut certe non horrida fata
fleuissem ducis et, nulla quos morte nec igni
exutos seruans portabo in Tartara, luctus.
consertae campis acies, multusque per arua
feruebat Mauors, nec mens erat ulla sine ira.
hic inter medios memorandis Regulus ausis
laxabat ferro campum inque pericla ruebat
nec repetenda dabat letali uulnera dextra.
sic, ubi nigrantem torquens stridentibus Austris
portat turbo globum piceaque e nube ruinam
pendentem terris pariter pontoque minatur,
omnis et agricola et nemoroso uertice pastor
et pelago trepidat subductis nauita uelis.
at fraudem nectens, socios ubi concaua saxa
claudebant, uertit subito certamina Graius
et dat terga celer ficta formidine ductor,
haud secus ac stabulis procurans otia pastor
in foueam parco tectam uelamine frondis
ducit nocte lupos positae balatibus agnae.
abripuit traxitque uirum fax mentis honestae
gloria et incerti fallax fiducia Martis.
non socios comitumue manus, non arma sequentum
respicere: insano pugnae tendebat amore
iam solus, nubes subito cum densa Laconum
saxosis latebris intento ad proelia circum
funditur, et pone insurgit uis saeua uirorum.
 o diram Latio lucem, fastisque notandum
dedecus o, Gradiue, tuum! tibi dextera et urbi
nata tuae tristi damnatur sorte catenae.
haud umquam absistam gemitu. te, Regule, uidit
Sidonius carcer, tuque huic sat magna triumpho
uisa es, Carthago, superis. quae poena sequetur
digna satis tali pollutos Marte Laconas? 
At noua Elissaei iurato foedera patres
consultant mandare duci pacisque sequestrem
mittere poscentis uinctam inter proelia pubem
captiuamque manum ductore rependere nostro.
nec mora, iam stabat primis in litoris undis
nauali propulsa ratis, iam nautica pubes
aut siluis stringunt remos, aut abiete secta
transtra nouant. his intortos aptare rudentis,
his studium erecto componere carbasa malo.
unca locant prora curuati pondera ferri.
ante omnis doctus pelagi rectorque carinae
puppim aptat clauumque Cothon. micat aereus alta
fulgor aqua trifidi splendentis in aequore rostri.
tela simul uariamque ferunt contra aspera ponti
rerum ad tempus opem. mediae stat margine puppis
qui uoce alternos nautarum temperet ictus
et remis dictet sonitum pariterque relatis
ad numerum plaudat resonantia caerula tonsis. 
Postquam confectum nautis opus horaque cursus
atque armata ratis uentique dedere profundum,
omnis turba ruit, matres puerique senesque.
per medios coetus trahit atque inimica per ora
spectandum Fortuna ducem. fert lumina contra
pacatus frontem, qualis cum litora primum
attigit adpulsa rector Sidonia classe.
accessi comes, haud ipso renuente, ratique
impositus maestis socium me casibus addo.
inluuiem atque inopes mensas durumque cubile
et certare malis urgentibus hoste putabat
deuicto maius, nec tam fugisse cauendo
aduersa egregium, quam perdomuisse ferendo.
spes tamen una mihi, quamquam bene cognita et olim
atrox illa fides, urbem murosque domumque
tangere si miseris licuisset, corda moueri
posse uiri et uestro certe mitescere fletu.
claudebam sub corde metus lacrimasque putabam
esse uiro et nostrae similem inter tristia mentem.
cum tandem patriae Tiberino adlabimur amni,
seruabam uultus ducis ac prodentia sensum
lumina et obtutu perstabam intentus eodem.
si qua fides, unum, puer, inter mille labores,
unum etiam in patria saeuaque in Agenoris urbe
atque unum uidi poenae quoque tempore uultum.
obuia captiuo cunctis simul urbibus ibat
Ausonia, et campum turba uincente propinqui
implentur colles; strepit altis Albula ripis.
ipsi Poenorum proceres immitia corda
ad patrios certant cultus reuocare, togaeque
addebatur honos. stetit, inlacrimante senatu
et matrum turba iuuenumque dolore profuso,
inter tot gemitus immobilis. aggere consul
tendebat dextram et patria uestigia primus
ponentem terra occursu celebrabat amico.
collegit gressum, monitusque recedere consul
nec summum uiolare decus. cingente superba
Poenorum turba captiuoque agmine saeptus
ibat et inuidiam caelo diuisque ferebat.

Ecce trahens geminum natorum Marcia pignus,
infelix nimia magni uirtute mariti,
squalentem crinem et tristis lacerabat amictus.
agnoscisne diem? an teneris non haesit in annis?
atque ea, postquam habitu iuxta et uelamine Poeno
deformem aspexit, fusis ululatibus aegra
labitur, et gelidos mortis color occupat artus.
si qua deis pietas, tales, Carthago, uidere
dent tibi Sidonias matres. me uoce quieta
adfatus iubet et uestros et coniugis una
arcere amplexus pater, impenetrabilis ille
luctibus et numquam summissus colla dolori.
Hic alto iuuenis gemitu lacrimisque coortis
Magne parens,
inquit quo maius numine nobis
Tarpeia nec in arce sedet, si iura querelis
sunt concessa piis, cur hoc matrique mihique
solamen, uel cur decus hoc, o dure, negasti,
tangere sacratos uultus atque oscula ab ore
libauisse tuo? dextram mihi prendere dextra
non licitum? leuiora forent haec uulnera quantum,
si ferre ad manis infixos mente daretur
amplexus, uenerande, tuos. sed uana recordor
ni, Mare, (nam primo tunc haerebamus in aeuo)
humana maior species erat. horrida cano
uertice descendens ingentia colla tegebat
caesaries, frontique coma squalente sedebat
terribilis decor atque animi uenerabile pondus.
nil posthac oculis simile incidit.
excipit inde
iam Marus atque, inhibens conuellere uulnera questu,
Quid, cum praeteritis inuisa penatibus
inquit
hospitia et sedes Poenorum intrauit acerbas?
adfixi clipei currusque et spicula nota
aedibus in paruis, magni monumenta triumphi,
pulsabant oculos, coniunxque in limine primo
clamabat: Quo fers gressus? non Punicus hic est,
Regule, quem fugias, carcer. uestigia nostri
casta tori domus et patrium sine crimine seruat
inuiolata larem. semel hic iterumque (quid, oro,
pollutum est nobis?) prolem, gratante senatu
et patria, sum enixa tibi. tua, respice, sedes
haec est, unde ingens umeris fulgentibus ostro
uidisti Latios consul procedere fasces,
unde ire in Martem, quo capta referre solebas
et uictor mecum suspendere postibus arma.
non ego complexus et sanctae foedera taedae
coniugiumue peto: patrios damnare penatis
absiste ac natis fas duc concedere noctem.
Hos inter fletus iunctus uestigia Poenis
limine se clusit Tyrio questusque reliquit.
uixdum clara dies summa lustrabat in Oeta
Herculei monumenta rogi, cum consul adire
accirique iubet Libyas. tum limina templi
uidimus intrantem. quae consultata senatus,
quasue uiri uoces extremum curia maerens
audierit, placido nobis ipse edidit ore.
intulit ut gressus, certatim uoce manuque
ad solitam sedem et uestigia nota uocabant.
abnuit antiquumque loci aspernatus honorem.
at circumfusi non setius undique dextram
prensare ac, patriae ductorem nomine tanto
redderet, orabant: captiua posse redemptum
pensari turba, ac Tyrias tum iustius arces
arsuras dextra, fuerit quae uincta catenis. 
Tum palmas simul attollens ac lumina caelo
Iustitiae rectique dator, qui cuncta gubernas,
nec leuior mihi diua Fides Sarranaque Iuno,
quos reditus testes iurata mente uocaui,
sit mihi fas me digna loqui Latiosque tueri
 uoce focos: ibo ad Tyrios non segnior,
inquit
stante fide reditus et saluo foedere poenae.
sic nobis rerum exitio desistite honorem
tendere. tot bellis totque annis fregimus aeuum.
nunc etiam uinclis et longo carcere torpent
captiuo in senio uires. fuit ille nec umquam,
dum fuit, a duro cessauit munere Martis
Regulus. exangui spectatis corpore nomen.
at non Carthago, fraudum domus, inscia quantum
e nobis restet, iuuenes parat, aspera ferro
pectora, captiuos nostra pensare senecta.
ite dolos contra, gensque astu fallere laeta
discat, me capto quantum tibi, Roma, supersit.
nec uero placeat, nisi quae de more parentum
pax erit. exposcunt Libyes nobisque dedere
haec referenda, pari libeat si pendere bellum
foedere et ex aequo geminas conscribere leges.
sed mihi sit Stygios ante intrauisse penatis,
talia quam uideam ferientis pacta Latinos.
Haec fatus Tyriae sese iam reddidit irae,
nec monitus spernente grauis fidosque senatu
Poenorum dimissa cohors. quae maesta repulsa
ac minitans capto patrias properabat ad oras.
prosequitur uulgus, patres, ac planctibus ingens
personat et luctu campus. reuocare libebat
interdum et iusto raptum retinere dolore. 
At trepida et subito ceu stans in funere coniunx,
ut uidit puppi properantem intrare, tremendum
uociferans celerem gressum referebat ad undas:
Tollite me, Libyes, comitem poenaeque necisque.
hoc unum, coniunx, uteri per pignora nostri
unum oro: liceat tecum quoscumque ferentem
terrarum pelagique pati caelique labores.
non ego Amyclaeum ductorem in proelia misi,
nec nostris tua sunt circumdata colla catenis.
cur usque ad Poenos miseram fugis? accipe mecum
hanc prolem. forsan duras Carthaginis iras
flectemus lacrimis, aut, si praecluserit aures
urbs inimica suas, eadem tunc hora manebit
teque tuosque simul, uel, si stat rumpere uitam,
in patria moriamur. adest comes ultima fati.
Has inter uoces uinclis resoluta moueri
paulatim et ripa coepit decedere puppis.
tum uero infelix, mentem furiata dolore,
exclamat fessas tendens ad litora palmas:
En, qui se iactat Libyae populisque nefandis
atque hosti seruare fidem. data foedera nobis
ac promissa fides thalamis ubi, perfide, nunc est?
ultima uox duras haec tunc penetrauit ad auris,
cetera percussi uetuerunt noscere remi. 
Tum fluuio raptim ad pelagi deuoluimur oras
ac legimus pontum pinuque immane cauata
aequor et immensas curua trabe findimus undas.
ludibrium necis horrescens, uis aspera ponti
obrueret scopulisque ratem furor improbus Euri
frangeret, optabam: letum id commune fuisset.
sed nos ad poenam moderato flamine lenes
uexerunt Zephyri Tyrioque dedere furori. 
Infelix uidi patriamque remissus in urbem
narrator poenae dura mercede reuerti.
nec tibi nunc ritus imitantem irasque ferarum
Pygmalioneam temptarem expromere gentem,
si maius quicquam toto uidisset in orbe
gens hominum, quam quod uestri ueneranda parentis
edidit exemplum uirtus. pudet addere questus
suppliciis, quae spectaui placido ore ferentem.
tu quoque, care puer, dignum te sanguine tanto
fingere ne cessa atque orientis comprime fletus.
praefixo paribus ligno mucronibus omnes
 armantur laterum crates, densumque per artem
texitur erecti stantisque ex ordine ferri
infelix stimulus, somnisque hac fraude negatis
quocumque inflexum producto tempore torpor
inclinauit iners, fodiunt ad uiscera corpus.
absiste, o iuuenis, lacrimis. patientia cunctos
haec superat currus. longo reuirescet in aeuo
gloria; dum caeli sedem terrasque tenebit
casta Fides, dum uirtutis uenerabile nomen,
uiuet; eritque dies, tua quo, dux inclite, fata
audire horrebunt a te calcata minores.
Haec Marus et maesta refouebat uulnera cura.
interea, rapidas perfusa cruoribus alas,
sicut sanguinea Trasimenni tinxerat unda,
uera ac ficta simul spargebat Fama per Vrbem.
Allia et infandi Senones captaeque recursat
attonitis arcis facies. excussit habenas
luctificus Pauor, et tempestas aucta timendo.
hic raptim ruit in muros: uox horrida fertur
Hostis adest
, iaciuntque sudes et inania tela.
ast aliae laceris canentes crinibus alta
uerrunt tecta deum et seris post fata suorum
sollicitant precibus. requiem tenebraeque diesque
amisere: iacent portis ululante dolore
dispersum uulgus, remeantumque ordine longo
seruat turba gradus. pendent ex ore loquentum,
nec laetis sat certa fides, iterumque morantur
orando et, uultu interdum sine uoce precati,
quod rogitant, audire pauent. hinc fletus, ubi aures
percussae grauiore malo, metus inde, negatum
si scire, et dubius responsi nuntius haesit.
iamque ubi conspectu redeuntum uisa propinquo
corpora, sollicite laeti funduntur et ipsis
oscula uulneribus figunt superosque fatigant. 
Hic inter trepidos, curae uenerandus, agebat
Serranum Marus, atque olim post fata mariti
non egressa domum uitato Marcia coetu
et lucem causa natorum passa ruebat
in luctum similem antiquo. turbata repente
agnoscensque Marum Fidei comes inclite magnae,
hunc certe mihi reddis.
ait leue uulnus? an alte
usque ad nostra ferus penetrauit uiscera mucro?
quicquid id est, dum non uinctum Carthago catenis
abripiat poenaeque instauret monstra paternae,
gratum est, o superi. quotiens heu, nate, petebam,
ne patrias iras animosque in proelia ferres
neu te belligeri stimularet in arma parentis
triste decus. nimium uiuacis dura senectae
supplicia expendi. quaeso, iam parcite, si qua
numina pugnastis nobis.
@@At cladis acerbae
discussa ceu nube, patres conquirere fessis
iam rebus meditantur opem, atque ad munera belli
certatur, pulsusque timor grauiore periclo.
maxima curarum rectorem ponere castris
cui Latium et moles rerum quassata recumbat,
spectante occasum patria. Iouis illa ruenti
Ausoniae atque Italis tempus protendere regnis
cura fuit; nam Tyrrhenos Poenumque secundis
Albana surgens respexerat arce tumentem,
qui ferre in muros uictricia signa parabat.
tum quassans caput Haud umquam tibi Iuppiter,
inquit
o iuuenis, dederit portas transcendere Romae
atque inferre pedem. Tyrrhenas sternere ualles
caedibus, et ripas fluuiorum exire Latino
 sanguine fas fuerit: Tarpeium accedere collem
murisque aspirare ueto.
quater inde coruscum
contorsit dextra fulmen, quo tota reluxit
Maeonidum tellus, atramque per aethera uoluens
abrupto fregit caelo super agmina nubem.
nec Poenum auertisse satis: dat numine magno
Aeneadis mentem gremio deponere tuto
Romuleam laudem Fabioque salutis habenas
credere ductori. cui postquam tradita belli
iura uidet, Non hunc
inquit superauerit unquam
inuidia aut blando popularis gloria fuco,
non astus fallax, non praeda aliusue cupido.
bellandi uetus ac laudum cladumque quieta
mente capax. par ingenium castrisque togaeque.
sic genitor diuum recipitque ad sidera gressum. 
Hic circumspectis nulli deprensus in armis
laudatusque Ioui Fabius mirabile quantum
gaudebat reducem patriae adnumerare reuersus,
duxerat egrediens quam secum in proelia, pubem.
nec membris quisquam natoue pepercit amato
acrius aut uidit socium per bella cruorem
tristior. atque idem, perfusus sanguine uictor
hostili, plenis repetebat moenia castris.
stirpe genus clarum caeloque adfinis origo.
nam remeans longis olim Tirynthius oris
et triplicis monstri famam et spectacula captas
mira boues hac, qua fulgent nunc moenia Romae,
egit ouans. tunc Arcadius, sic fama, locabat
inter desertos fundata Palatia dumos
paupere sub populo ductor, cum regia uirgo
hospite uicta sacro Fabium de crimine laeto
procreat et magni commiscet seminis ortus
Arcas in Herculeos mater uentura nepotes.
ter centum domus haec Fabios armauit in hostem
limine progressos uno; pulcherrima quorum
cunctando Fabius superauit facta ducemque
Hannibalem aequando. tantus tunc, Poene, fuisti. 
Dum se perculsi renouant in bella Latini,
turbatus Ioue et exuta spe moenia Romae
pulsandi, collis Vmbros atque arua petebat
Hannibal, excelso summi qua uertice montis
deuexum lateri pendet Tuder, atque ubi latis
proiecta in campis nebulas exhalat inertis
et sedet ingentem pascens Meuania taurum,
dona Ioui. tum Palladios se fundit in agros
Picenum diues praedae atque errantibus armis,
quo spolia inuitant, transfert populantia signa,
donec pestiferos mitis Campania cursus
tardauit bellumque sinu indefensa recepit. 
Hic dum stagnosi spectat templumque domosque
Literni ductor, uaria splendentia cernit
pictura belli patribus monumenta prioris
exhausti: nam porticibus signata manebant,
quis inerat longus rerum et spectabilis ordo.
primus bella truci suadebat Regulus ore,
bella neganda uiro, si noscere fata daretur.
at princeps Poenis indicta more parentum
Appius astabat pugna lauroque reuinctus
iustum Sarrana ducebat caede triumphum.
aequoreum iuxta decus et nauale tropaeum,
rostra gerens niuea surgebat mole columna.
exuuias Marti †donumque Duilius, alto
ante omnis mersa Poenorum classe, dicabat.
cui, nocturnus honos, funalia clara sacerque
post epulas tibicen adest, castosque penatis
insignis laeti repetebat murmure cantus.
 cernit et extremos defuncti ciuis honores:
Scipio ductoris celebrabat funera Poeni,
Sardoa uictor terra. uidet inde ruentem
litoribus Libycis dispersa per agmina pubem;
instabat crista fulgens et terga premebat
Regulus: Autololes Nomadesque et Maurus et Hammon
et Garamas positis dedebant oppida telis.
lentus harenoso spumabat Bagrada campo
uiperea sanie, turmisque minantibus ultro
pugnabat serpens et cum duce bella gerebat.
necnon proiectum puppi frustraque uocantem
numina Amyclaeum mergebat perfida ponto
rectorem manus, et seras tibi, Regule, poenas
Xanthippus digni pendebat in aequore leti.
addiderant geminas medio consurgere fluctu
Aegatis: lacerae circum fragmenta uideres
classis et effusos fluitare in gurgite Poenos.
possessor pelagi pronaque Lutatius aura
captiuas puppis ad litora uictor agebat.
haec inter iuncto religatus in ordine Hamilcar,
ductoris genitor, cunctarum ab imagine rerum
totius in sese uulgi conuerterat ora.
sed Pacis faciem et pollutas foederis aras
 deceptumque Iouem ac dictantis iura Latinos
cernere erat. strictas trepida ceruice securis
horrebat Libys, ac summissis ordine palmis
orantes ueniam iurabant inrita pacta.
haec Eryce e summo spectabat laeta Dione. 
Quae postquam infesto percensuit omnia uultu
adridens Poenus, lenta proclamat ab ira:
Non leuiora dabis nostris inscribere tectis
acta meae dextrae: captam, Carthago, Saguntum
da spectare, simul flamma ferroque ruentem;
perfodiant patres natorum membra. nec Alpes
exiguus domitas capiet locus: ardua celsis
persultet iuga uictor equis Garamasque Nomasque.
addes Ticini spumantis sanguine ripas
et nostrum Trebiam et Trasimenni litora Tusci
clausa cadaueribus. ruat ingens corpore et armis
Flaminius, fugiat consul manante cruore
Scipio et ad socios nati ceruice uehatur.
haec mitte in populos, et adhuc maiora dabuntur.
flagrantem effinges facibus, Carthago, Libyssis
Romam et deiectum Tarpeia rupe Tonantem.
interea uos, ut dignum est, ista (ocius ite)
o iuuenes, quorum dextris mihi tanta geruntur,
in cineres monumenta date atque inuoluite flammis."
64,Silius Italicus,pun_17,"Hostis ut Ausoniis decederet aduena terris,
fatidicae fuerant oracula prisca Sibyllae
caelicolum Phrygia genetricem sede petitam
Laomedonteae sacrandam moenibus urbis:
aduectum exciperet numen, qui lectus ab omni
concilio patrum praesentis degeret aeui
optimus. en nomen melius maiusque triumphis!
iamque petita aderat Latia portante Cybebe
puppe, atque ante omnis magno cedente senatu
obuius accitis properabat Scipio sacris,
qui, genitus patruo ductoris ad Africa bella
tunc lecti, multa fulgebat imagine auorum.
isque ubi longinquo uenientia numina ponto
accepit supplex palmis Tuscique sonora
Thybridis adduxit sublimis ad ostia puppim,
femineae tum deinde manus subiere, per amnem
quae traherent celsam religatis funibus alnum.
circum arguta cauis tinnitibus aera, simulque
certabant rauco resonantia tympana pulsu,
semiuirique chori, gemino qui Dindyma monte
casta colunt, qui Dictaeo bacchantur in antro,
quique Idaea iuga et lucos nouere silentis.
hos inter fremitus ac laeto uota tumultu
substitit adductis renuens procedere uinclis
sacra ratis subitisque uadis immobilis haesit.
tum puppe a media magno clamore sacerdos:
Parcite pollutis contingere uincula palmis
et procul hinc, moneo, procul hinc, quaecumque profanae,
 ferte gradus nec uos casto miscete labori,
dum satis est monuisse deae. quod si qua pudica
mente ualet, si qua inlaesi sibi corporis astat
conscia, uel sola subeat pia munera dextra.
Hic, prisca ducens Clausorum ab origine nomen,
Claudia, non aequae populi male credita famae,
in puppim uersis palmisque oculisque profatur:
Caelicolum genetrix, numen, quod numina nobis
cuncta creas, cuius proles terramque fretumque
sideraque et manis regnorum sorte gubernant,
si nostrum nullo uiolatum est crimine corpus,
testis, diua, ueni et facili me absolue carina.
tum secura capit funem, fremitusque leonum
audiri uisus subito, et grauiora per auris
nulla pulsa manu sonuerunt tympana diuae.
fertur prona ratis (uentos impellere credas)
contraque aduersas ducentem praeuenit undas.
extemplo maior cunctis spes pectora mulcet
finem armis tandem finemque uenire periclis. 
Ipse alacer Sicula discedens Scipio terra
abscondit late propulsis puppibus aequor,
cui numen pelagi placauerat hostia taurus,
iactaque caeruleis innabant fluctibus exta.
tunc a sede deum purumque per aethera lapsae
armigerae Iouis ante oculos coepere uolucres
aequoreas monstrare uias ac ducere classem.
augurium clangor laetum dabat. inde secuti
tantum praegressos liquida sub nube uolatus
quantum non frustra speculantum lumina seruant,
 litora Agenoreae tenuerunt perfida terrae. 
Nec segnis tanta in semet ueniente procella
Africa terribilem magno sub nomine molem
regis opes contra et Massyla parauerat arma,
spesque Syphax Libycis una et Laurentibus unus
terror erat. campos pariter uallesque refusas
litoraque implerat nullo decorare tapete
cornipedem Nomas adsuetus, densaeque per auras
condebant iaculis stridentibus aethera nubes.
immemor hic dextraeque datae iunctique per aras
foederis, et mensas testis atque hospita iura
fasque fidemque simul, prauo mutatus amore,
ruperat atque toros regni mercede pararat.
uirgo erat eximia specie claroque parente,
Hasdrubalis proles, thalamis quam cepit ut altis,
ceu face succensus prima taedaque iugali,
uertit opes gener ad Poenos, Latiaeque soluto
foedere amicitiae dotalia transtulit arma. 
Sed non Ausonio curarum extrema Syphacem
ductori monuisse fuit, missique minantur:
stet regno, reputet superos, pacta hospita seruet:
longe coniugia ac longe Tyrios hymenaeos
inter Dardanias acies fore. sanguine quippe,
si renuat, blando nimium facilique marito
statura obsequia et thalami flagrantis amores. 
Sic Latius permixta minis, sed cassa monebat
ductor. nam surdas coniunx obstruxerat aures.
ergo, asper monitis frustra nitentibus, enses
aduocat et castas polluti foederis aras
testatus uaria Martem mouet impiger arte.
castra, leui calamo cannaque intecta palustri,
qualia Maurus amat dispersa mapalia pastor,
adgreditur, furtum armorum tutantibus umbris,
ac tacita spargit celata incendia nocte.
inde, ubi collecti rapidam diffundere pestem
coeperunt ignes et se per pinguia magno
pabula ferre sono, clare expatiantur in auras
et fumos uolucri propellunt lumine flammae.
it totis inimica lues cum turbine castris,
atque alimenta uorat strepitu Vulcanus anhelo
arida, et ex omni manant incendia tecto.
sentitur plerisque prius, quam cernitur, ignis
excitis somno, multorumque ora uocantum
auxilium inuadunt flammae. fluit undique uictor
Mulciber et rapidis amplexibus arma uirosque
corripit: exundat pestis, semustaque castra
albenti uolitant per nubila summa fauilla.
ipsius ingenti regis tentoria saltu
lugubre increpitans late circumuolat ardor,
hausissetque uirum, trepidus ni clade satelles
e somno ac stratis rapuisset inulta precantem. 
Verum ubi mox iuncto sociarant aggere uires
Massylus Tyriusque duces, accitaque regno
lenierat pubes infaustae uulnera noctis,
ira pudorque dabant et coniunx, tertius ignis,
immanis animos, adflataque barbarus ora
castrorum flammis et se uelamine nullo
uix inter trepidas ereptum ex hoste cateruas
frendebat minitans: sed enim non luce Syphacem
nec claro potuisse die nec sole tuente
a quoquam uinci. iactarat talia uecors,
sed iam claudebat flatus nec plura sinebat
Atropos et tumidae properabat stamina linguae.
namque, ubi prosiluit castris, ceu turbidus amnis,
qui siluas ac saxa trahens per deuia praeceps
 uoluitur et ripas spumanti gurgite laxat,
ante omnis praeuectus equo trahit agmina uoce.
contra naua manus Rutuli celsusque ruebat
uiso rege procul raptis exercitus armis,
ac sibi quisque: Videsne? uidesne, ut in agmine primo
Massylus uolitet deposcens proelia rector?
fac nostrum hoc, mea dextra, decus. uiolauit et aras
caelicolum et casti ductoris foedera rupit.
sit satis hunc castris semel effugisse crematis.
sic secum taciti et certatim spicula fundunt.
prima in cornipedis sedit spirantibus ignem
naribus hasta uolans erexitque ore cruento
quadrupedem elatis pulsantem calcibus auras.
corruit asper ecus confixaque cuspide membra
huc illuc iactans rectorem prodidit hosti.
inuadunt uanumque fugae atque attollere fessos
adnitentem artus reuocato a uulnere telo
corripiunt, tum uincla uiro manicaeque, pudendum,
addita, et, exemplum non umquam fidere laetis,
sceptriferas arta palmas uinxere catena.
ducitur ex alto deiectus culmine regni,
qui modo sub pedibus terras et sceptra patensque
litora ad Oceani sub nutu uiderat aequor.
prostratis opibus regni Phoenissa metuntur
agmina, et inuisus Marti notusque fugarum
uertit terga citus damnatis Hasdrubal ausis. 
Stabat Carthago, truncatis undique membris,
uni innixa uiro, tantoque fragore ruentem
Hannibal absenti retinebat nomine molem.
id relicum fessos opis auxiliique ciere
rerum extrema iubent, huc confugere pauentes,
postquam se superum desertos numine cernunt.
nec mora: propulsa sulcant uada salsa carina,
qui reuocent patriaeque ferant mandata monentis,
ne lentus nullas uideat Carthaginis arces. 
Quarta Aurora ratem Dauni deuexerat oras,
et fera ductoris turbabant somnia mentem.
namque grauis curis carpit dum nocte quietem,
cernere Flaminium Gracchumque et cernere Paulum
uisus erat simul aduersos mucronibus in se
destrictis ruere atque Itala depellere terra,
omnisque a Cannis Trasimennique omnis ab undis
in pontum impellens umbrarum exercitus ibat.
ipse fugam cupiens notas euadere ad Alpes
quaerebat terraeque ulnis amplexus utrisque
haerebat Latiae, donec uis saeua profundo
truderet et rapidis daret asportare procellis. 
His aegrum uisis adeunt mandata ferentes
legati patriaeque extrema pericula pandunt:
Massyla ut ruerint arma, ut ceruice catenas
regnator tulerit Libyae, letoque negato
seruetur noua pompa Ioui, Carthago laboret
ut trepidi Hasdrubalis, qui rerum agitarit habenas,
non una concussa fuga. se, triste profatu,
uidisse, arderent cum bina in nocte silenti
castra, et luceret sceleratis Africa flammis.
praerapidum iuuenem minitari, Bruttia seruet
litora dum Poenus, detracturum ignibus atris,
in quam se referat, patriam suaque inclita facta.
haec postquam dicta, et casus patuere metusque,
effundunt lacrimas dextramque ut numen adorant. 
Audiuit toruo obtutu defixus et aegra
expendit tacite cura secum ipse uolutans
 an tanti Carthago foret. sic deinde profatur:
O dirum exitium mortalibus! o nihil umquam
crescere nec magnas patiens exurgere laudes
inuidia! euersam iam pridem excindere Romam
atque aequasse solo potui, traducere captam
seruitum gentem Latioque imponere leges.
dum sumptus dumque arma duci fessosque secundis
summisso tirone negant recreare maniplos,
dumque etiam Cerere et uictu fraudasse cohortis
Hannoni placet, induitur tota Africa flammis,
pulsat Agenoreas Rhoeteia lancea portas.
nunc patriae decus et patriae nunc Hannibal unus
subsidium, nunc in nostra spes ultima dextra.
uertentur signa, ut patres statuere, simulque
et patriae muros et te seruabimus, Hannon.
Haec ubi detonuit, celsas e litore puppes
propellit multumque gemens mouet aequore classem.
non terga est ausus cedentum inuadere quisquam,
non reuocare uirum: cuncti praestare uidentur,
quod sponte abscedat, superi, tandemque resoluat
Ausoniam. uentos optant, et litora ab hoste
nuda uidere sat est: ceu flamina comprimit Auster
cum fera et abscedens reddit mare, nauita parco
interea uoto non auras poscit amicas
contentus caruisse Noto, pacemque quietam
pro facili cursu reputat satis. omnis in altum
Sidonius uisus conuerterat undique miles:
ductor defixos Itala tellure tenebat
intentus uultus, manantesque ora rigabant
per tacitum lacrimae, et suspiria crebra ciebat,
haud secus ac patriam pulsus dulcisque penatis
linqueret et tristis exul traheretur in oras. 
Vt uero adfusis puppes procedere uentis
et sensim coepere procul subsidere montes,
nullaque iam Hesperia et nusquam iam Daunia tellus,
hic secum infrendens: Mentisne ego compos et hoc nunc
indignus reditu, qui memet finibus umquam
amorim Ausoniae? flagrasset subdita taedis
Carthago, et potius cecidisset nomen Elissae.
quid? tunc sat compos, qui non ardentia tela
a Cannis in templa tuli Tarpeia, Iouemque
detraxi solio? sparsissem incendia montis
per septem bello uacuos gentique superbae
Iliacum exitium et proauorum fata dedissem.
cur porro haec angant? nunc, nunc inuadere ferro
quis prohibet rursumque ad moenia tendere gressus?
ibo et, castrorum relegens monumenta meorum,
qua uia nota uocat, remeabo Anienis ad undas.
flectite in Italiam proras, auertite classem:
faxo ut uallata reuocetur Scipio Roma.
Talibus ardentem furiis Neptunus ut alto
prospexit uertique rates ad litora uidit,
quassans caeruleum genitor caput aequora fundo
eruit et tumidum mouet ultra litora pontum.
extemplo uentos imbresque et rupe procellas
concitat Aeolias ac nubibus aethera condit.
tum, penitus telo molitus regna tridenti
intima, ab occasu Tethyn impellit et ortu
ac totum Oceani turbat caput. aequora surgunt
spumea et inlisu scopulus tremit omnis aquarum.
primus se attollens Nasamonum sedibus Auster
nudauit Syrtim correpta nubilus unda.
insequitur sublime ferens nigrantibus alis
abruptum Boreas ponti latus. intonat ater
discordi flatu et partem rapit aequoris Eurus.
hinc rupti reboare poli, atque hinc crebra micare
 fulmina, et in classem ruere implacabile caelum.
consensere ignes nimbique et fluctus et ira
uentorum, noctemque freto imposuere tenebrae.
ecce, intorta Noto ueniensque a puppe procella
antemnae immugit (stridorque immite rudentum
sibilat) ac similem monti nigrante profundo
ductoris frangit super ora trementia fluctum.
exclamat uoluens oculos caeloque fretoque:
Felix o frater diuisque aequate cadendo,
Hasdrubal! egregium fortis cui dextera in armis
pugnanti peperit letum, et cui fata dedere
Ausoniam extremo tellurem adprendere morsu.
at mihi Cannarum campis, ubi Paulus, ubi illae
egregiae occubuere animae, dimittere uitam
non licitum, uel, cum ferrem in Capitolia flammas,
Tarpeio Iouis ad manis descendere telo.
Talia dum maeret, diuersis flatibus acta
in geminum ruit unda latus puppimque sub atris
aequoris aggeribus tenuit, ceu turbine mersam.
mox nigris alte pulsa exundantis harenae
uerticibus ratis aetherias remeauit ad auras
et fluctus supra uento librante pependit.
at geminas Notus in scopulos atque horrida saxa
dura sorte rapit, miserandum et triste, biremis.
increpuere ictu prorae. tum murice acuto
dissiliens sonuit rupta compage carina.
hic uaria ante oculos facies: natat aequore toto
arma inter galeasque uirum cristasque rubentis
florentis Capuae gaza et seposta triumpho
Laurens praeda ducis, tripodes mensaeque deorum
cultaque nequiquam miseris simulacra Latinis.
tum Venus emoti facie conterrita ponti
talibus adloquitur regem maris: Hoc satis irae
interea, genitor: satis ad maiora minarum.
cetera parce, precor, pelago, ne tollat acerba
hoc Carthago decus, nullo superabile bello
progenuisse caput, nostrosque in funera Poeni
Aeneadas undis totoque eguisse profundo.
Sic Venus. et tumidi considunt gurgite fluctus.

obuiaque aduersis propellunt agmina castris. 
Dux, uetus armorum scitusque accendere corda
laudibus, ignifero mentes furiabat in iram
hortatu decorisque urebat pectora flammis:
Tu mihi Flaminii portas rorantia caesi
ora ducis: nosco dextram. tu primus in ictus
ingentis Pauli ruis ac defigis in ossa
mucronem. tibi pugnacis gestantur opima
Marcelli, Gracchusque cadens tibi proluit ensem.
ecce manus, quae pulsantem te, belliger Appi,
moenia sublimis Capuae de culmine muri
excelso fusa moribundum perculit hasta.
ecce aliud fulmen dextrae, quo nobile nomen
Fuluius excepit non unum pectore uulnus.
huc prima te siste acie, cui consul in armis
Crispinus cecidit. me tu comitare per hostis,
qui nobis, memini, ad Cannas laetissimus irae
Seruili fers ora ducis suffixa ueruto.
cerno flagrantis oculos uultumque timendum
non ipso minus ense tuum, fortissime Poenum
o iuuenis, qualem uidi, cum flumine saeuo
insignis Trebiae complexum ingentibus ulnis
mersisti fundo luctantem uana tribunum.
at tu, qui gelidas Ticini primus ad undas
Scipiadae patris tinxisti sanguine ferrum,
incepta exequere et nati mihi redde cruorem.
horrescamne ipsos, ueniant si ad proelia, diuos,
cum stetis, turmae, uidi contermina caelo
 quas iuga calcantis summas uolitare per Alpis,
cum uideam, quorum ferro manibusque capaces
arsere Argyripae campi? num segnior ibis
nunc mihi, qui primus torques in moenia telum
Dardana, nec nostrae facilis concedere laudi?
ten' uero, tene extimulem, qui, fulmina contra
et nimbos tonitrusque ac summi numinis iras
cum starem, perferre sonos ac uana iubebas
nubila et ante ducem Capitolia celsa petebas?
quid uos, quis claro deletum est Marte Saguntum,
exhorter, quos nobilitant primordia belli?
ut meque et uobis dignum, defendite, quaeso,
praeteritas dextrae laudes. diuum ipse fauore
uincendoque senex patriam post trina labantem
lustra et non uisos tam longa aetate penatis
ac natum et fidae iam pridem coniugis ora
confisus uobis repeto. non altera restat
iam Libyae, nec Dardaniis pugna altera restat.
certatus nobis hodie dominum accipit orbis.
Hannibal haec. sed non patiens remorantia uerba
Ausonius miles, quotiens dux coeperat ora
soluere ad effatus, signum pugnamque petebant. 
Haec procul aeria speculantem nube sororem
ut uidit diuum genitor maestosque sub acri
obtutu uultus, sic ore effatus amico est:
Qui te mentis edunt morsus? da noscere coniunx.
num Poeni casus ducis et Carthaginis angit
cura tuae? sed enim reputa tecum ipsa furores
Sidonios. gentem contra et fatalia regna
Teucrorum quis erit, quaeso, germana, rebelli
fractis foederibus populo modus? ipsa malorum
non plus Carthago tulit exhausitque laboris,
quam pro Cadmea subiisti exercita gente.
turbasti maria ac terras iuuenemque ferocem
immisti Latio. tremuerunt moenia Romae,
perque bis octonos primus fuit Hannibal annos
humani generis. tempus componere gentes.
ad finem uentum, et claudenda est ianua belli.
Tum supplex Iuno: Neque ego, haec mutare laborans
quis est fixa dies, pendenti nube resedi,
nec reuocare acies bellumue extendere quaero.
quae donare potes, quoniam mihi gratia languet
et cecidit iam primus amor, nil fila sororum
aduersus posco: uertat terga Hannibal hosti,
ut placet, et cineres Troiae Carthagine regnent.
illud te gemini per mutua pignora amoris
et soror et coniunx oro: tranare pericla
magnanimum patiare ducem uitamque remittas
neue sinas captum Ausonias perferre catenas.
stent etiam contusa malis mea moenia, fracto
nomine Sidonio, et nostro seruentur honori.
Sic Iuno, et contra breuiter sic Iuppiter orsus:
Do spatium muris, ut uis, Carthaginis altae.
stent lacrimis precibusque tuis. sed percipe, coniunx,
quatenus indulsisse uacet. non longa supersunt
fata urbi, uenietque pari sub nomine ductor,
qui nunc seruatas euertat funditus arces.
aetherias quoque, uti poscis, trahat Hannibal auras,
ereptus pugnae. miscere hic sidera ponto
et terras implere uolet redeuntibus armis:
noui feta uiri bello praecordia. sed lex
 muneris haec esto nostri: Saturnia regna
ne post haec uideat, repetat neue amplius umquam
Ausoniam. nunc instanti raptum auehe leto
ne, latis si miscebit fera proelia campis,
Romulei nequeas iuuenis subducere dextrae.
Dum statuit fata Omnipotens urbique ducique,
inuadunt acies pugnam et clamore lacessunt
sidera. non alio grauiores tempore uidit
aut populos tellus aut, qui patria arma mouerent,
maioris certare duces. discriminis alta
in medio merces, quicquid tegit undique caelum.
ibat Agenoreus praefulgens ductor in ostro,
excelsumque caput penna nutante leuabat
crista rubens. saeuus magno de nomine terror
praecedit, Latioque micat bene cognitus ensis.
at contra ardenti radiabat Scipio cocco,
terribilem ostentans clipeum, quo patris et una
caelarat patrui spirantis proelia dira
effigies: flammam ingentem frons alta uomebat.
sub tanta cunctis ui telorumque uirumque
in ducibus stabat spes et uictoria solis.
quin etiam, fauor ut subigit plerosque metusue,
Scipio si Libycis esset generatus in oris,
sceptra ad Agenoreos credunt uentura nepotes,
Hannibal Ausonia genitus si sede fuisset,
haud dubitant terras Itala in dicione futuras. 
Contremuere aurae, rapido uibrantibus hastis
turbine, et horrificam traxere per aethera nubem.
inde ensis propiorque acies et comminus ora
admota ac dira flagrantia lumina flamma.
sternitur, in medium contemptrix turba pericli
quae primis se praecipitem tulit obuia telis,
gentilemque bibit tellus inuita cruorem.
feruidus ingenii Masinissa et feruidus aeui
in primas Macetum turmas immania membra
infert et iaculo circumuolat alite campum.
caerulus haud aliter, cum dimicat, incola Thyles
agmina falcigero circumuenit arta couinno.
Graia phalanx patrio densarat more cateruas
iunctisque astabat nulli penetrabilis hastis.
immemor has pacti post foedus in arma Philippus
miserat et quassam refouebat Agenoris urbem.
rarescit multo laxatus uulnere miles
atque aperit patulas prostrato corpore late
inter tela uias. inrumpit mole ruinae
Ausonius globus et periuria Graia resignat.
Archemorum Rutilus, Teucrum Norbanus (et ambo
Mantua pubenti genetrix dimiserat aeuo),
obtruncat Samium bellacis dextra Caleni,
at Clytium Selius, Pellaeum et uana tumentem
ad nomen patriae Clytium: sed gloria Pellae
haud ualuit misero defendere Daunia tela. 
Saeuior his Latius uastabat Bruttia signa
Laelius increpitans: Adeone Oenotria tellus
detestanda fuit, quam per maria aspera perque
insanos Tyrio fugeretis remige fluctus?
sed fugisse satis fuerit. Latione cruore
insuper externas petitis perfundere terras?
haec dicens Silarum meditantem in proelia telo
praeuenit. hasta uolans imo sub gutture sedit
et uitae uocisque uias simul incita clausit.
Vergilio Caudinus, acerbo Laus Amano
 sternitur. accendunt iras uultusque uirorum
armorumque habitus noti et uox consona linguae.
quos ubi nudantis conspexit Hamilcare cretus
terga fuga, State ac nostram ne prodite gentem
uociferans subit et conuertit proelia dextra:
qualis in aestiferis Garamantum feta ueneno
attollit campis feruenti pastus harena
colla Paraetonius serpens lateque per auras
undantem torquet perfundens nubila tabem.
continuo infesta portantem cuspide uulnus
impedit anteuolans Herium, cui nobile nomen
Marrucina domus clarumque Teate ferebat.
atque illi magnum nitenti et laudibus hostis
arrecto capuli ad finem manus incita sedit,
quaerebatque miser morienti lumine fratrem,
cum iuuenis subit et leto stimulatus acerbo
Pleminius saeuum mucronem ante ora coruscat
ac fratrem magno minitans clamore reposcit.
huic proles Barcae: Germanum reddere uero
si placet, haud renuo. maneant modo foedera nostra:
Hasdrubalem reuocate umbris. egone aspera ponam
umquam in Romanos odia, aut mansuescere corda
nostra sinam, parcamque uiro quem terra crearit
Itala? tum manes inimicos sede repellat
aeterna socioque abigat me frater Auerno.
sic ait et clipei propulsum pondere toto,
lubrica qua tellus lapsantis sanguine fratris
fallebat nisus, prosternit et occupat ense.
extendit labens palmas, Heriumque iacentem
amplexus, iuncta leniuit morte dolores.
tum Libys inuadit mixtae certamina turbae
conuertitque ruens per longum hostilia terga,
ut cum fulminibus permixta tonitrua mundum
terrificant, summique labat domus alta parentis:
omne hominum terris trepidat genus, ipsaque ob ora
lux atrox micat, et praesens astare uiritim
creditur intento perculsis Iuppiter igne. 
Parte alia, ceu sola forent discrimina campo
quo misceret agens truculentum Scipio Martem,
aspera pugna nouas uaria sub imagine leti
dat formas. hic ense iacet prostratus adacto,
hic saxo perfracta gemit lacrimabilis ossa,
ast hos, turpe, pauor fusos proiecit in ora,
horum aduersa dedit Gradiuo pectora uirtus.
ipse super strages ductor Rhoeteius instat,
qualis apud gelidum currus quatit altior Hebrum
et Geticas soluit feruenti sanguine Mauors
laetus caede niues, glaciemque Aquilonibus actam
perrumpit stridens sub pondere belliger axis.
iamque ardore truci lustrans fortissima quaeque
nomina obit ferro. claris spectata per orbem
stragibus occumbit late inter tela iuuentus:
qui muros rapuere tuos miserasque nefandi
principium belli fecere, Sagunte, ruinas,
qui sacros, Trasimenne, lacus, Phaethontia quique
polluerant tabo stagna, ac fiducia tanta
quos tulit, ut superum regi soliumque domosque
irent direptum: mactantur comminus uno
exitio, redduntque animas, temerata ferebant
qui secreta deum et primos reserasse negatas
gressibus humanis Alpis. formidinis huius
plena acies propere retro exanimata ruebat:
haud secus ac tectis urbis Vulcania pestis
cum sese infudit, rapidusque incendia flatus
uentilat et uolucris spargit per culmina flammas,
attonitum erumpit subita formidine uulgus,
 lateque ut capta passim trepidatur in urbe. 
Verum ubi cunctari taedet dispersa uirorum
proelia sectantem et leuiori Marte teneri,
omnes in causam belli auctoremque malorum
uertere iam uires tandem placet. Hannibal unus
dum restet, non, si muris Carthaginis ignis
subdatur caesique cadant exercitus omnis,
profectum Latio. contra, si concidat unus,
nequiquam fore Agenoreis cuncta arma uirosque.
illum igitur lustrans circumfert lumina campo
rimaturque ducem. iuuat in certamina summa
ferre gradum, cuperetque uiro concurrere, tota
spectante Ausonia. celsus clamore feroci
prouocat increpitans hostem et noua proelia poscit. 
Quas postquam audiuit uoces conterrita Iuno,
ne Libyci ducis impauidas ferrentur ad aures,
effigiem informat Latiam propereque coruscis
attollit cristis, addit clipeumque iubasque
Romulei ducis atque umeris imponit honorem
fulgentis saguli, dat gressum habitusque cientis
proelia et audacis adicit sine corpore motus.
tum par effigies fallacis imagine uana
cornipedis moderanda cito per deuia passu
belligerae datur ad speciem certaminis umbrae.
sic Poeni ducis ante oculos exultat et ultro
Scipio Iunoni simulatus tela coruscat.
at, uiso laetus rectore ante ora Latino
et tandem propius sperans ingentia, Poenus
quadrupedi citus imponit uelocia membra
et iacit aduersam properati turbinis hastam.
dat terga et campo fugiens uolat ales imago
tramittitque acies. tum uero, ut uictor et alti
iam compos uoti, ferrata calce cruentat
cornipedem et largas Poenus quatit asper habenas:
Quo fugis, oblitus nostris te cedere regnis?
nulla tibi Libyca latebra est, o Scipio, terra.
haec ait et stricto sequitur mucrone uolantem,
donec longinquo frustratum duxit in arua
diuersa spatio procul a certamine pugnae.
tum fallax subito simulacrum in nubila cessit.
fulmineus ductor Quisnam se numine caeco
composuit nobis
inquit deus? aut latet idem
cur monstro? tantumne obstat mea gloria diuis?
sed non auelles umquam, quicumque secundus
caelicolum stas Ausoniae, non artibus hostem
eripies uerum nobis.
frena inde citati
conuertit furibundus equi campumque petebat,
cum subito occultae pestis conlapsa tremore
cornipedis moles ruit atque efflauit anhelo
pectore Iunonis curis in nubila uitam.
tum uero impatiens Vestra est haec altera, uestra
fraus,
inquit superi: non fallitis. aequore mersum
texissent scopuli, pelagusque hausisset et undae!
anne huic seruabar leto? mea signa secuti,
quis pugnae auspicium dedimus, caeduntur, et absens
accipio gemitus uocesque ac uerba uocantum
Hannibalem. quis nostra satis delicta piabit
Tartareus torrens?
simul haec fundebat et una
spectabat dextram ac leti feruebat amore. 
Tunc Iuno, miserata uirum, pastoris in ora
uertitur ac siluis subito procedit opacis
atque his adloquitur uersantem ingloria fata:
Quaenam te siluis accedere causa subegit
armatum nostris? num dura ad proelia tendis,
magnus ubi Ausoniae reliquos domat Hannibal armis?
 si uelox gaudes ire et compendia grata
sunt tibi, uicino in medios te tramite ducam.
adnuit atque onerat promissis pectora largis
pastoris patresque docet Carthaginis altae
magna repensuros, nec se leuiora daturum.
praecipitem et uasto superantem proxima saltu
circumagit Iuno ac fallens regione uiarum
non gratam inuito seruat celata salutem. 
Interea Cadmea manus, deserta pauensque,
non ullum Hannibalem, nusquam certamina cernit
saeui nota ducis. pars ferro occumbere credunt,
pars damnasse aciem et diuis cessisse sinistris.
ingruit Ausonius uersosque agit aequore toto
rector. iamque ipsae trepidant Carthaginis arces:
impletur terrore uago cuncta Africa pulsis
agminibus, uolucrique fuga sine Marte ruentes
tendunt attonitos extrema ad litora cursus
ac Tartessiacas profugi sparguntur in oras;
pars Batti petiere domos, pars flumina Lagi.
sic ubi, ui caeca tandem deuictus, ad astra
euomuit pastos per saecula Vesbius ignis
et pelago et terris fusa est Vulcania pestis,
uidere Eoi, monstrum admirabile, Seres
lanigeros cinere Ausonio canescere lucos. 
At fessum tumulo tandem regina propinquo
sistit Iuno ducem, facies unde omnis et atrae
apparent admota oculis uestigia pugnae.
qualem Gargani campum Trebiaeque paludem
et Tyrrhena uada et Phaethontis uiderat amnem
strage uirum undantem, talis, miserabile uisu,
prostratis facies aperitur dira maniplis.
tunc superas Iuno sedes turbata reuisit.
iamque propinquabant hostes tumuloque subibant,
cum secum Poenus: Caelum licet omne soluta
in caput hoc compage ruat terraeque dehiscant,
non ullo Cannas abolebis, Iuppiter, aeuo,
decedesque prius regnis, quam nomina gentes
aut facta Hannibalis sileant. nec deinde relinquo
securam te, Roma, mei, patriaeque superstes
ad spes armorum uiuam tibi. nam modo pugna
praecellis, resident hostes: mihi satque superque
 ut me Dardaniae matres atque Itala tellus,
dum uiuam, expectent nec pacem pectore norint.
sic rapitur paucis fugientum mixtus, et altos
inde petit retro montis tutasque latebras. 
Hic finis bello. reserantur protinus arces
Ausonio iam sponte duci. iura improba adempta
armaque, et incisae leges, opibusque superbis
uis fracta, et posuit gestatas belua turris.
excelsae tum saeua rates spectacula Poenis
flammiferam accepere facem, subitaque procella
arserunt maria, atque expauit lumina Nereus. 
Mansuri compos decoris per saecula rector,
deuictae referens primus cognomina terrae,
securus sceptri, repetit per caerula Romam
et patria inuehitur sublimi tecta triumpho.
ante Syphax feretro residens captiua premebat
lumina, et auratae seruabant colla catenae,
hic Hannon clarique genus Phoenissa iuuenta
et Macetum primi atque incocti corpora Mauri,
tum Nomades notusque sacro, cum lustrat harenas,
Hammoni Garamas et semper naufraga Syrtis.
mox uictas tendens Carthago ad sidera palmas
ibat et effigies orae iam lenis Hiberae,
terrarum finis Gades ac laudibus olim
terminus Herculeis Calpe Baetesque lauare
solis equos dulci consuetus fluminis unda,
frondosumque apicem subigens ad sidera mater
bellorum fera Pyrene nec mitis Hiberus,
cum simul inlidit ponto, quos attulit, amnes.
sed non ulla magis mentesque oculosque tenebat,
quam uisa Hannibalis campis fugientis imago.
ipse astans curru atque auro decoratus et ostro
Martia praebebat spectanda Quiritibus ora,
qualis odoratis descendens Liber ab Indis
egit pampineos frenata tigride currus;
aut cum Phlegraeis, confecta mole Gigantum,
incessit campis tangens Tirynthius astra.
salue, inuicte parens, non concessure Quirino
laudibus ac meritis non concessure Camillo:
nec uero, cum te memorat de stirpe deorum,
prolem Tarpei mentitur Roma Tonantis."
65,Statius,theb_4,"Tertius horrentem zephyris laxaverat annum Phoebus et angustum cogebat limite verno  longius ire diem, eum fracta impulsaque fatis consilia et tandem miseri data copia belli, prima manu rutilam de vertice Larissaco ostendit Bellona facem dextraque trabalem hastam intorsit agens, liquido quae stridula caelo fugit et Aoniae celso stetit aggere Dirces. mox et castra subit ferroque auroque coruscis mixta viris turmale fremit; dat euntibus enses, plaudit equos, vocat ad portas; hortamina fortes praeveniunt, timidisque etiam brevis addita virtus. Dicta dies aderat, cadit ingens rite Tonanti Gradivoque pecus, nullisque secundus in extis pallet et armatis simulat sperare sacerdos. iamque suos circum pueri nuptaeque patresque funduntur mixti summisque a postibus obstant. nec modus est lacrimis: rorant clipeique iubaeque triste salutantum, et cunctis dependet ab armis suspiranda domus; galeis iuvat oscula clusis inserere amplexuque truces deducere conos. illi, quis ferrum modo, quis mors ipsa placebat, dant gemitus fractaque labant singultibus ira. sic ubi forte viris longum super aequor ituris, cum iam ad vela noti et scisso redit ancora fundo, haeret amica manus: certant innectere collo brachia, manantesque oculos hinc oscula turbant, hinc magni caligo maris, tandemque relicti stant in rupe tamen; fugientia carbasa visu dulce sequi, patriosque dolent crebrescere ventos. stant tamen, et nota puppim de rupe salutant. Nunc mihi. Fama prior mundique arcana Vetustas, cui meminisse ducum vitasque extendere curae, pande viros, tuque o nemoris regina seniori. Calliope, quas ille manus, quae movent arma Gradivus, quantas populis solaverit urbes, sublata molire lyra: neque enim altior ulli mens hausto de fonte venit, rex tristis et aeger pondere curarum propiorque abeuntibus annis inter adhortantes vix sponte incedit Adrastus, contentus ferro cingi latus; arma manipli pone ferunt, volucres portis auriga sub ipsis comit equos, et iam inde iugo luctatur Arion. huic armat Larissa viros, huic celsa Prosymna, aptior armentis Midea pecorosaque Phlius, quaeque pavet longa spumantem valle Charadron Neris, et ingenti turritae mole Cleonae et Lacedaemonium Thyrea lectura  cruorem, iunguntur memores transmissi ab origine regis, qui Drepani scopulos et oliviferae Sicyonis culta serunt, quos pigra vado Strangilla  taeenti lambit et anfractu riparum incurvus Elisson. saevus honos fluvio: Stygias lustrare severis Eumenidas perhibetur aquis; huc mergere suetae ora et anhelantes poto Phlegethonte cerastas, seu Thracum vertere domos, seu tecta Mycenes impia Cadmeumve larem; fugit ipse natantes amnis, et innumeris livescunt stagna venenis, it comes Inoas Ephyre solata querellas Cenchreaeque manus, vatum qua conscius amnis Gorgoneo percussus equo, quaque obiacet alto Isthmos et a terris maria inclinata repellit. haec manus Adrastum numero ter mille secuti exsultant; pars gaesa manu. pars robora flammis indurata diu—non unus namque maniplis mos neque sanguis—habent, teretes pars vertere  fundas adsueti vacuoque diem praecingere gyro. ipse annis sceptrisque subit venerabilis aeque: ut possessa diu taurus meat arduus inter pascua iam laxa cervice et inanibus armis, dux tamen: haud illum bello adtemptare iuvencis sunt animi; nam trunca vident de vulnere multo cornua et ingentes plagarum in pectore nodos. Proxima longaevo profert Dircaeus Adrasto signa gener, cui bella favent, cui commodat iras cuncta cohors: huic et patria de sede volentes advenere viri, seu quos movet exsul et haesit tristibus aucta fides, seu quis mutare potentes praecipuum, multi, melior quos causa querenti conciliat; dederat nec non ipse regendas Aegion Arenenque, et quas Theseia Troezen addit opes, ne rara movens inglorius iret agmina, neu raptos patriae sentiret honores, idem habitus, eadem arma viro. quae debitus hospes hiberna sub nocte tulit: Teumesius implet terga leo et gemino lucent hastilia ferro, aspera volnifieo subter latus ense riget Sphinx, iam regnum matrisque sinus fidasque sorores spe votisque tenet, tamen et de turre suprema attonitam totoque exstantem corpore longe respicit Argian; haec mentem oculosque reducit coniugis et dulces avertit pectore Thebas. Ecce inter medios patriae ciet agmina gentis fulmineus Tydeus, iam laetus et integer artus, ut primae strepuere tubae: ceu lubricus alta anguis humo verni blanda ad spiramina solis erigitur liber senio et squalentibus annis exutus laetisque minax interviret herbis: a miser! agrestum si quis per gramen hianti: obvius et primo fraudaverit  ora veneno. huic quoque praesentes Aetolis urbibus adfert belli fama viros: sensit scopulosa Pylene fletaque cognatis avibus Meleagria Pleuron et praeceps Calydon, et quae Iove provocat Iden Olenos, Ioniis et fluctibus hospita portu Chalcis et Herculea turpatus gymnade vultus amnis; adhuc imis vix truncam adtollere frontem ausus aquis glaucoque caput submersus in antro maeret, anhelantes aegrescunt pulvere ripae, omnibus aeratae propugnant pectora crates, pilaque saeva manu, patrius stat casside Mavors, undique magnanimum pubes delecta coronant Oeniden. hilarem bello notisque decorum vulneribus; non ille minis Polynicis et ira inferior, dubiumque adeo, cui bella gerantur. Maior at inde novis it Doricus ordo sub armis, qui ripas, Lyrcie, tuas. tua litora multo vomere suspendunt, fluviorum ductor Achivum, Inache—Persea neque enim violentior exit amnis humo, cum Taurum aut Pleiadas hausit aquosas spumeus et genero tumuit Iove—quos celer ambit Asterion Dryopumque trahens Erasinus aristas, et qui rura domant Epidauria—dexter Iaccho collis, at Hennaeae Cereri negat—; avia Dyme mittit opem densasque Pylos Neleia turmas; nondum nota Pylos iuvenisque aetate secunda Nestor, et ire tamen peritura in castra negavit, hos agitat pulchraeque docet virtutis amorem arduus Hippomedon; capiti tremit aerea cassis ter niveum scandente  iuba, latus omne sub armis ferrea suta terunt, umeros ac pectora late flammeus orbis habet, perfectaque vivit in auro nox Danai: sontes Furiarum lampade nigra quinquaginta ardent thalami; pater ipse cruentis in foribus laudatque nefas atque inspicit enses. illum Palladia sonipes Nemeaeus ab arce devehit arma pavens umbraque immane volanti implet agros longoque attollit pulvere campum, non aliter silvas umeris et utroque refringens pectore montano duplex Hylaeus ab antro praecipiat: pavet Ossa vias, pecudesque feraeque procubuere metu; non ipsis fratribus horror afuit, ingenti donec Peneia saltu stagna subit magnumque obiectus detinet amnem. Quis numerum ferri gentisque et robora dictu aequarit mortale sonans? suus excit in arma antiquam Tiryntha deus; non fortibus illa infecunda viris famaque  immanis alumni degenerat, sed lapsa situ fortuna, neque addunt robur opes; rarus vacuis habitator in arvis monstrat Cyclopum ductas sudoribus arces, dat tamen haec iuvenum tercentum pectora, vulgus innumerum bello, quibus haud ammenta nec enses triste micant: flavae capiti tergoque leonum exuviae gentilis honos, et pineus armat stipes, inexhaustis artantur tela pharetris. Herculeum paeana canunt, vastataque monstris omnia; frondosa longum deus audit ab Oeta dat Nemea comites, et quas in proelia vires sacra Cleonaei cogunt vineta Molorchi. gloria nota casae, foribus simulata salignis hospitis arma dei, parvoque ostenditur arvo, robur ubi et laxos qua reclinaverit artus ilice, qua cubiti sedeant vestigia terra. At pedes et toto despectans vertice bellum quattuor indomitis Capaneus erepta iuvencis terga superque rigens iniectu molis aenae versat onus; squalet triplici ramosa corona Hydra recens obitu: pars anguibus aspera vivis argento caelata micat, pars arte reperta  conditur et fulvo moriens nigrescit  in auro; circum amnis torpens et ferro caerula Lerna. at laterum tractus spatiosaque pectora servat nexilis innumero Chalybum subtemine thorax, horrendum, non matris, opus; galeaeque corusca prominet arce gigans; atque uni missilis illi cuspide praefixa stat frondibus orba cupressus. huic parere dati, quos fertilis Amphigenia planaque Messene montosaque nutrit Ithome, quos Thryon et summis ingestum montibus Aepy, quos Helos et Pteleon, Getico quos flebile vati Dorion; hic fretus doctas anteire canendo Aonidas mutos Thamyris damnatus in annos ore simul citharaque—quis obvia numina temnat?— conticuit praeceps, qui non certamina Phoebi nosset et inlustres Satyro pendente Celaenas. Iamque et fatidici mens expugnata fatiscit auguris; ille quidem casus et dira videbat signa, sed ipsa manu cunctanti iniecerat arma Atropos obrueratque deum, nec coniugis absunt insidiae, vetitoque domus iam fulgurat auro. hoc aurum vati fata exitiale monebant Argolico; scit et ipsa —nefas!—sed perfida coniunx dona viro mutare velit, spoliisque potentis imminet Argiae raptoque excellere cultu. illa libens—nam regum animos et pondera belli hac nutare videt, pariter ni providus heros militet—ipsa sacros gremio Polynicis amati exuerat cultus  haud maesta atque insuper addit: non haec apta mihi nitidis ornatibus
inquit, tempora, nec miserae placeant insignia formae te sine: sat dubium coetu solante timorem fallere et incultos aris advertere crines. scilicet—infandum !—. cum tu eludare minanti casside ferratusque sones. ego divitis aurum Harmoniae dotale geram? dabit aptior ista fors deus. Argolicasque habitu praestabo maritas, cum regis coniunx, cum te mihi sospite templa votivis implenda choris: nunc induat illa, quae petit et bellante potest gaudere marito.
sic Eriphylaeos aurum fatale penates inrupit scelerumque ingentia semina movit, et grave Tisiphone risit gavisa futuris. Taenariis hic celsus equis, quam dispare coetu Cyllarus ignaro generarat Castore prolem, quassat humum; vatem cultu Parnassia monstrant vellera: frondenti crinitur cassis oliva albaque puniceas interplicat infula cristas, arma simul pressasque iugo moderatur habenas. hinc atque inde morae iaculis, et ferrea curru silva tremit; procul ipse gravi metuendus in hasta eminet et clipeo victum Pythona coruscat. huius Apollineae currum comitantur Amyclae, quos Pylos  et dubiis Malea vitata carinis plaudentique habiles Caryae resonare Dianae, quos Pharis volucrumque parens Cythereia Messe, Taygetique phalanx et oloriferi Eurotae dura manus, deus ipse viros in pulvere crudo Arcas alit nudaeque modos virtutis et iras ingenerat; vigor inde animis et mortis honorae dulce sacrum, gaudent natorum fata parentes hortanturque mori, deflent iamque omnis ephebum turba, coronato contenta est funere mater, frena tenent duplexque inserto missile nodo, exserti ingentes umeros, chlamys horrida pendet, et cono Ledaeus apex. non hi tibi solum, Amphiarae, merent: auget resupina maniplos Elis, depressae populus subit incola Pisae, qui te. flave, natant terris, Aiphee, Sicanis advena, tam longo non umquam infecte profundo. curribus innumeris late putria arva lacessunt et bellis armenta domant: ea gloria genti infando de more et fractis durat ab usque axibus Oenomai; strident spumantia morsu vincula, et effossas niveus rigat imber harenas. Tu quoque Parrhasias ignara matre catervas— a rudis armorum, tantum nova gloria suadet!— Parthenopaee, rapis; saltus tunc forte remotos torva parens—neque enim haec iuveni foret ire potestas— pacabat cornu gelidique aversa Lycaei. pulchrior haud ulli triste ad discrimen ituro vultus et egregiae tanta indulgentia formae; nec desunt animi, veniat modo fortior aetas, quas non ille duces nemorum fluviisque dicata  numina, quas magno non abstulit  igne Napaeas? ipsam. Maenalia puerum cum vidit in umbra, Dianam, tenero signantem gramina passu, ignovisse ferunt comiti. Dictaeaque tela ipsam et Amyciaeas umeris aptasse pharetras prosilit audaci Martis percussus amore, arma. tubas audire calens et pulvere belli flaventem sordere comam captoque referri hostis equo: taedet nemorum, titulumque nocentem sanguinis humani pudor est nescire sagittas. igneus ante omnes auro micat, igneus ostro, undantemque sinum nodis inrugat Hiberis. imbelli parma pictus Calydonia matris proelia: trux laeva sonat arcus, et aspera plumis terga Cydonea corytos harundine pulsat electro pallens et iaspide clarus Eoa. cornipedem trepidos suetum praevertere cervos, velatum geminae deiecti! lyncis et arma mirantem gravioris eri. sublimis agebat, dulce rubens viridique genas spectabilis aevo. Arcades huic veteres antris lunaque priores, agmina fida datis, nemorum quos stirpe rigenti fama satos, cum prima pedum vestigia tellus admirata tulit; nondum arva domusque nec urbes conubiisve modus; quercus laurique ferebant cruda puerperia. ac populos umbrosa creavit fraxinus, et feta viridis puer excidit orno. hi lucis stupuisse vices noctisque feruntur nubila et occiduum longe Titana secuti desperasse diem. rarescunt alta colonis Maenala. Parthenium fugitur nemus, agmina bello Rhipeque et Stratie ventosaque donat Enispe. non Tegea, non ipsa deo vacat alite felix Cyllene templumque Aleae nemorale Minervae et rapidus Clitor et qui tibi, Pythie. Ladon paene socer, candensque iugis Lampia nivosis et Pheneos nigro Styga mittere credita Diti. venit et Idaeis ululatibus aemulus Azan Parrhasiique duces, et quae risistis, Amores, grata pharetrato Nonacria rura Tonanti, dives et Orchomenos pecorum et Cynosura ferarum. Aepytios idem ardor agros Psophidaque celsam vastat et Herculeo vulgatos robore montes monstriferumque Erymanthon et aerisonum Stymphalon. Arcades hi, gens una viris, sed dissona cultu scinditur: hi Paphias myrtos a stirpe recurvant et pastorali meditantur proelia trunco, his arcus, his tela sudes, his cassida crines integit, Arcadii morem tenet ille galeri, ille Lycaoniae rictu caput asperat ursae. hos belli coetus iurataque pectora Marti  milite vicinae nullo iuvere Mycenae; funereae tunc namque dapes mediique recursus solis, et hic alii miscebant proelia fratres. Iamque Atalantaeas implerat nuntius aures, ire ducem bello totamque impellere natum Arcadiam: tremuere gradus, elapsaque iuxta tela: fugit silvas pernicior alite vento saxa per et plenis obstantia flumina ripis, qualis erat, correpta sinus et vertice flavum crinem sparsa noto; raptis velut aspera natis praedatoris equi sequitur vestigia tigris, ut stetit adversisque impegit pectora frenis —ille ad humum  pallens—: unde haec furibunda cupido, nate, tibi? teneroque unde improba pectore virtus? tu bellis aptare viros, tu pondera ferre Martis et ensiferas inter potes ire catervas? quamquam utinam quires ! nuper te pallida vidi, dum premis obnixo venabula comminus apro, poplite succiduo resupinum ac paene ruentem, et ni curvato torsissem spicula cornu, nunc ubi bella tibi? nil te mea tela iuvabunt nec teretes arcu-, maculis nec discolor atris hic, cui fidis, equus: magnis conatibus instas, vix Dryadum thalamis Erymanthiadumque furori Nympharum mature puer. sunt omina vera: mirabar, cur templa mihi tremuisse Dianae nuper et inferior vultu dea visa, sacrisque exuviae cecidere tholis; hoc segnior arcus difficilesque manus et nullo in vulnere certae. exspecta, dum maior honos, dum firmius aevum, dum roseis venit umbra genis vultusque recedunt ore mei; tunc bella tibi ferrumque, quod ardes, ipsa dabo, et nullo matris revocabere fletu, nunc refer arma domum! vos autem hunc ire sinetis, Arcades, o saxis nimirum et robore nati?
plura cupit; fusi circum natusque ducesque solantur minuuntque metus, et iam horrida clangunt signa tubae, nequit illa pio dimittere natum complexu multumque duci commendat Adrasto. At parte ex alia Cadmi Mavortia plebes, maesta ducis furiis nec molli territa fama, quando his vulgatum descendere viribus Argos, tardius illa quidem regis causaque pudore, verum bella movet, nulli destringere ferrum impetus, aut umeros clipeo clausisse paterno dulce nec alipedum iuga comere, qualia belli gaudia; deiecti trepidas sine mente, sine ira promisere manus; hic aegra in sorte parentem unanimum, hic dulces primaevae coniugis annos ingemit, et gremio miseros adcrescere natos. bellator nulli caluit deus; ipsa vetusto moenia lapsa situ magnaeque Amphionis arces iam fessum senio nudant latus, et fide sacra aequatos caelo surdum atque ignobile muros firmat opus. tamen et Boeotis urbibus ultrix adspirat ferri rabies, nec regis iniqui subsidio, quantum socia pro gente moventur.  ille velut pecoris lupus expugnator opimi, pectora tabenti sanie gravis hirtaque saetis ora cruentata deformis hiantia lana, decedit stabulis huc illuc turbida versans lumina, si duri comperta clade sequantur pastores, magnique fugit non inscius ausi. Adcumulat crebros turbatrix Fama pavores: hic iam dispersos errare Asopide ripa Lernaeos equites; hic te, bacchate Cithaeron. ille rapi Teumeson ait noctisque per umbras nuntiat excubiis vigiles arsisse Plataeas. nam Tyrios sudare lares et sanguine Dircen inriguam fetusque novos iterumque locutam Sphinga petris, cui non et scire licentia passim et vidisse fuit? novus his super anxia turbat corda metus: sparsis subito correpta canistris silvestris regina chori decurrit in aequum vertice ab Ogygio trifidamque huc tristis et illuc lumine sanguineo pinum disiectat et ardens erectam attonitis implet clamoribus urbem: omnipotens Nysaee pater, cui gentis avitae pridem lapsus amor. tu nunc horrente sub arcto bellica ferrato rapidus quatis Ismara thyrso pampineumque iubes nemus inreptare Lycurgo, aut tumidum Gangen aut claustra novissima Rubrae Tethyos Eoasque domos flagrante triumpho perfuris. aut Hermi de fontibus aureus exis:  at tua progenies; positis gentilibus armis quae tibi festa  litant, bellum lacrimasque metumque cognatumque nefas, iniusti munera regni, pendimus. aeternis potius me, Bacche, pruinis trans et Amazoniis ululatum Caucason armis siste ferens,, quam monstra ducum stirpemque profanam eloquar, en urges; alium tibi, Bacche, furorem iuravi: similes video concurrere tauros; idem ambobus honos unusque ab origine sanguis; ardua conlatis obnixi cornua miscent frontibus alternaque truces moriuntur in ira. tu peior, tu cede,  nocens qui solus avita gramina communemque petis defendere montem, et saltum dux alter habet.
sic fata gelatis vultibus et Baccho iam demigrante quievit. At trepidus monstro et variis terroribus impar longaevi rex vatis opem tenebrasque sagaces Tiresiae, qui mos incerta paventibus, aeger consulit, ille deos non larga caede iuvencum, non alacri pinna aut verum salientibus  extis, nec tripode implicito numerisque sequentibus astra, turea nec supra volitante altaria fumo tam penitus, durae quam Mortis limite manes elicitos patuisse refert, Lethaeaque sacra et mersum Ismeni subter confinia ponto miscentis parat ante ducem, circumque bidentum visceribus laceris et odori sulpuris aura graminibusque novis et longo murmure purgat. Silva capax aevi validaque incurva senecta, aeternum intonsae frondis, stat pervia nullis solibus; haud illam brumae minuere. Notusve ius habet aut Getica Boreas impactus ab Ursa. subter operta quies, vacuumque silentia servat horror et exclusae pallet male lucis imago, nec caret umbra deo: nemori Latonia cultrix additur; hanc piceae cedrique et robore in omni effictam sanctis occubat silva tenebris, huius inaspectae luco stridere sagittae nocturnique canum gemitus, ubi limina patrui effugit inque novae melior redit ora Dianae; aut ubi fessa iugis, dulcisque altissima somnos lux movet, hic late iaculis circum undique fixis effusam pharetra cervicem excepta quiescit, extra immane patens tellus Mavortia campi, fetus ager Cadmo. durus qui vomere primo post consanguineas acies sulcosque nocentes ausus humum versare et mollia sanguine prata eruit; ingentes infelix terra tumultus lucis adhuc medio solaque in nocte per umbras exspirat, nigri cum vana in proelia surgunt terrigenae; fugit incepto tremibundus ab arvo agricola insanique domum rediere iuvene!.  Hic senior vates—Stygiis adcommoda quippe terra sacris, vivoque placent sola pinguia tabo— velleris obscuri pecudes armentaque sisti atra monet, quaecumque gregum pulcherrima cervix ducitur; ingemuit Dirce maestusque Cithaeron, et nova clamosae stupuere silentia valles, tum fera caeruleis intexit cornua sertis ipse manu tractans, notaeque in limite silvae principio largos noviens tellure cavata inclinat Bacchi latices et munera verni lactis et Actaeos imbres suadumque cruorem manibus; adgeritur, quantum bibit arida tellus, trunca dehinc nemora advolvunt, maestusque sacerdos tris Hecatae totidemque satis Acheronte nefasto virginibus iubet esse focos; tibi, rector Averni, quamquam infossus humo superat tamen agger in auras pineus; hunc iuxta cumulo minor ara profundae erigitur Cereri; frontes atque omne cupressus intexit plorata latus, iamque ardua ferro signati capita et frugum libamine puro in vulnus cecidere greges; tunc innuba Manto exceptum pateris praelibat sanguen, et omnes ter circum acta pyras sancti de more parentis semineces fibras et adhuc spirantia reddit viscera, nec rapidas cunctatur frondibus atris subiectare faces, atque ipse sonantia flammis virgulta et tristes crepuisse ut sensit acervos Tiresias—illi nam plurimus ardor anhelat ante genas impletque cavos vapor igneus orbes,— exclamat—tremuere rogi et vox terruit  ignem:— Tartareae sedes et formidabile regnum Mortis inexpletae, tuque, o saevissime fratrum, cui servire dati manes aeternaque sontum supplicia atque imi famulatur regia mundi, solvite pulsanti loca muta et inane severae Persephones vulgusque cava sub nocte repostum elicite. et plena redeat Styga portitor alno. ferte simul gressus, nec simplex manibus esto in lucem remeare modus; tu separe coetu Elysios, Persei. pios, virgaque potenti nubilus Arcas agat; contra per crimina functis, qui plures Erebo pluresque e sanguine Cadmi, angue ter excusso et flagranti praevia taxo, Tisiphone, dux pande diem. nec lucis egentes Cerberus occursu capitum detorqueat umbras.
Dixerat, et pariter senior Phoebeaque virgo erexere animos: illi formidine nulla, quippe in corde deus, solum timor obruit ingens Oedipodioniden, vatisque horrenda canentis nunc umeros nunc ille manus et vellera pressat anxius inceptisque velit desistere sacris, qualis Gaetulae stabulantem ad confraga silvae venator longo motum clamore leonem exspectat firmans animum et sudantia nisu tela premens; gelat ora pavor gressusque tremiscunt, quis veniat quantusque, sed horrida signa frementis accipit et caeca metitur murmura cura. Atque hic Tiresias nondum adventantibus umbris: testor "" ait, "" divae, quibus hunc saturavimus ignem laevaque convulsae dedimus carchesia terrae, iam nequeo tolerare moram, cassusne sacerdos audior? an, rabido iubeat si Thessala cantu, ibitis et Scythicis quotiens medicata  venenis Colchis aget, trepido pallebunt Tartara motu: nostri cura minor, si non attollere bustis corpora nec plenas antiquis ossibus urnas egerere et mixtos caelique Erebique sub unum funestare deos libet aut exsanguia ferro ora sequi atque aegras functorum carpere fibras? ne tenues annos nubemque hanc frontis opacae spernite, ne, moneo; et nobis saevire facultas, novimus et quidquid dici noscique timetis, et turbare Hecaten, ni te, Thymbraee, vererer et triplicis mundi summum, quem scire nefastum. illum—sed taceo: prohibet tranquilla senectus, iamque ego vos
—avide subicit Phoebeia Manto: audiris, genitor, vulgusque exsangue propinquat. panditur Elysium chaos, et telluris opertae dissilit umbra capax, silvaeque et nigra patescunt flumina, liventes Acheron eiectat harenas. fumidus atra vadis Phlegethon incendia volvit, et Styx discretis interflua manibus obstat, ipsum pallentem solio circumque ministras funestorum operum Eumenidas Stygiaeque severos Iunonis thalamos et torva cubilia cerno, in speculis Mors atra sedet dominoque silentes adnumerat populos: maior superimminet ordo. arbiter hos dura versat Cortynius urna vera minis poscens adigitque expromere vitas usque retro et tandem poenarum lucra fateri, quid tibi monstra Erebi, Scyllas et inane furentes Centauros solidoque intorta adamante Gigantum vincula et angustam centeni Aegaeonis umbram?
Immo"" ait. ""o nostrae regimen viresque senectae, ne volgata mihi. quis enim remeabile saxum fallentesque lacus Tityonque alimenta volucrum et caligantem longis lxiona gyris nesciat? ipse etiam, melior cum sanguis, opertas inspexi sedes, Hecate ducente, priusquam obruit ora deus totamque in pectora lucem detulit. Argolicas magis huc adpelle precando Thebanasque animas; alias avertere gressus lacte quater sparsas maestoque excedere luco, nata, iube; tum qui vultus habitusque, quis ardor sanguinis adfusi. gens utra superbior adsit. dic agedum nostramque mone per singula noctem.
Iussa facit carmenque serit, quo dissipat umbras, quo reciet sparsas: qualis. si crimina demas.  Colchis et Aeaeo simulatrix litore Circe, tunc his sacrificum dictis adfata parentem: primus sanguineo submittit inertia Cadmus ora lacu. iuxtaque virum Cythereia proles insequitur, geminusque bibit  de vertice serpens. terrigenae comites illos, gens Martia, cingunt,  quis  aevi mensura dies. manus omnis in armis, omnis et in capulo; prohibent obstantque ruuntque spirantum rabie, nec tristi incumbere fossae cura. sed alternum sitis exhaurire cruorem. proxima natarum manus est fletique nepotes, hic orbam Autonoen et anhelam cernimus Ino respectantem arcus et ad ubera dulce prementem pignus et oppositis Semelen a ventre lacertis. Penthea iam fractis genetrix Cadmeia thyrsis iamque remissa deo pectusque adaperta  cruentum insequitur planctu; fugit ille avia Lethes et Stygios super usque lacus, ubi mitior  illum fiet pater et lacerum componit corpus Echion. tristem nosco Lycum dextramque in terga reflexum Aeoliden, umero iactantem funus onusto. necdum ille aut habitus aut versae crimina formae mutat Aristaeo genitus: frons aspera cornu, tela manu, reicitque canes in vulnus hiantes. ecce autem magna subit invidiosa caterva Tantalis et tumido percenset funera luctu, nil deiecta malis; iuvat effugisse deorum numina et insanae plus iam permittere linguae.
Talia dum patri canit intemerata sacerdos, illius elatis tremefacta adsurgere vittis canities tenuesque impelli sanguine vultus, nec iam firmanti baculo nec virgine fida nititur, erectusque solo desiste canendo. nata
ait, externae satis est mihi lucis, inertes discedunt nebulae, et vultum niger exsilit  aer. umbrisne an supero dimissus Apolline complet spiritus? en video quaecumque audita, sed ecce maerent Argolici deiecto lumine manes! torvus Alias Proctusque nocens mitisque Phoroneus truncatusque Pelops et saevo pulvere sordens Oenomaus largis umectant imbribus ora. auguror hinc Thebis belli meliora. Quid autem hi grege condenso, quantum arma et vulnera monstrant. pugnaces animae, nobis in sanguine multo oraque pectoraque et falso clamore levatas intendunt sine pace manus? rex, fallor, an hi sunt quinquaginta illi? cernis Chthoniumque Chrominque Phegeaque et nostra praesignem Maeona lauro, ne saevite, duces, nihil hic mortalibus ausum, credite, consiliis: hos ferrea neverat annos Atropos. existis casus: bella horrida nobis, atque iterum Tydeus.
dicit, vittaque ligatis frondibus instantes abigit monstratque cruorem. Stabat inops comitum Cocyti in litore maesto Laius, immiti quem iam deus ales Averno reddiderat. dirumque tuens obliqua nepotem— noscit enim vultu—non ille aut sanguinis haustus, cetera ceu plebes, aliumve accedit ad imbrem, immortale odium spirans, sed prolicit ultro Annius vates: Tyriae dux inelyte Thebes. cuius ab interitu non ulla Amphionis arces vidit amica dies. o iam satis ulte cruentum exitium et multum placata minoribus umbra, quos miseranda fugis: iacet ille in funere longo, quem fremis. et iunctae sentit confinia mortis. obsitus exhaustos paedore et sanguine vultus eiectusque die: sors leto durior omni, crede mihi! quaenam immeritum vitare nepotem causa tibi? confer vultum et satiare litanti sanguine venturasque vices et funera belli pande vel infensus vel res miserate tuorum, tunc ego te optata vetitam transmittere Lethen puppe dabo placidumque pia tellure reponam et Stygiis mandabo deis.
mulcetur honoris muneribus fingitque genas, dein talia reddit: cur tibi versanti manes, aequaeve sacerdos,  lectus ego augurio tantisque potissimum umbris, qui ventura loquar: satis est meminisse priorum, nostrane praeclari, pudeat, consulta nepotes poscitis? illum, illum sacris adhibete nefastis. qui laeto fodit ense patrem, qui semet in ortus vertit et indignae regerit sua pignora matri, et nunc ille deos Furiarurnque atra fatigat concilia et nostros rogat haec in proelia manes, quodsi adeo placui deflenda in tempora vates. dicam equidem, quo me Lachesis, quo torva Megaera usque sinunt: bellum, innumero venit undique bellum agmine. Lernaeosque trahit fatalis alumnos Gradivus stimulis; hos terrae monstra deumque tela manent pulchrique obitus et ab igne supremo sontes lege morae, certa est victoria Thebis. ne trepida, nec regna ferox germanus habebit, sed Furiae geminumque nefas, numerosque per enses, ei mihi! crudelis vincit pater.
haec ubi fatum, labitur et flexa dubios ambage relinquit. Interea gelidam Nemeen et conscia laudis Herculeae dumeta vaga legione tenebant Inaehidae; iam Sidonias avertere praedas, sternere, ferre domos ardent instantque. quis iras flexerit, unde morae, medius quis euntibus error, Phoebe, doce: nos rara manent exordia famae.  Marcidus edomito bellum referebat ab Haemo Liber; ibi armiferos geminae  iam sidera  brumae orgia ferre Getas canumque virescere dorso Othryn et Icaria Rhodopen adsueverat umbra, et iam pampineos materna ad moenia currus promovet; effrenae dextra laevaque secuntur lynces, et uda mero lambunt retinacula tigres, post exsultantes spolia armentalia portant seminecesque lupos scissasque Mimallones ursas. nec comitatus iners: sunt illic Ira Furorque et Metus et Virtus et numquam sobrius Ardor succiduique gradus et castra simillima regi. isque ubi pulverea Nemeen effervere nube conspicit et solem radiis ignescere ferri.  necdum compositas belli in certamina Thebas, concussus visis, quamquam ore et pectore marcet, aeraque tympanaque et biforem reticere tumultum imperat, attonitas qui circum plurimus aures, atque ita: me globus iste meamque exscindere gentem apparat; ex longo recalet furor; hoc mihi saevum Argos et indomitae bellum ciet ira novercae, usque adeone parum cineri data mater iniquo natalesque rogi quaeque ipse micantia sensi fulgura? relliquias etiam fusa eque sepulcrum paelicis et residem ferro petit impia Theben. nectam fraude moras; illum, illum tendite campum, tendite, io, comites.
Hyrcanae ad signa iugales intumuere iubas, dicto prius adstitit arvis. Tempus erat,medii cum solem in culmina mundi tollit anhela dies. Tibi tardus hiantibus arvis stat vapor atque omnes admittunt aethera luci. undarum vocat ille deas mediusque silentum incipit: agrestes fluviorum numina Nymphae et nostri pars magna gregis, perferte laborem, quem damus. Argolicos paulum mihi fontibus amnes stagnaque et errantes obducite pulvere rivos, praecipuam Nemeen, qua nostra in moenia bellis nunc iter. ex alto fugiat liquor; adiuvat ipse Phoebus adhuc summo, cesset ni vestra voluntas, limite; vim coeptis indulgent astra, meaeque aestifer Erigones spumat canis, ite volentes, ite in operta soli; post vos ego gurgite pleno eliciam, et quae dona meis amplissima sacris, vester habebit honos, nocturnaque furta licentum cornipedum et cupidas Faunorum arcebo rapinas.
dixerat: ast illis tenuis percurrere visus ora situs, viridisque comis exhorruit umor. protinus Inachios haurit sitis ignea campos: diffugere undae, squalent fontesque lacusque, et cava ferventi durescunt flumina limo. aegra solo macies, teucrique in origine culmi inclinata seges, deceptum margine ripae  stat pecus, atque amnes quaerunt armenta natatos. sic ubi se magnis refluus suppressit in antris Nilus et Eoae liquentia pabula brumae ore premit, fumant desertae gurgite valles et patris undosi sonitus exspectat hiulca Aegyptus, donec Phariis alimenta rogatus donet agris magnumque inducat messibus annum. Aret Lenia nocens, aret Lyrcius et ingens Inachus advolvensque natantia saxa Charadrus et numquam in ripis audax Erasinus et aequus fluctibus Asterion, ille alta per avia notus audiri et longe pastorum rumpere somnos. una tamen tacitas sed iussu numinis undas haec quoque secreta nutrit Langia sub umbra, nondum illi raptus dederat lacrimabile nomen Archemorus, nec fama deae; tamen avia servat et nemus et fluvium; manet ingens gloria Nympham, cum tristem Hypsipylen ducibus sudatus Achaeis ludus et atra sacrum recolet trieteris Ophelten. Ergo nec ardentes clipeos vectare nec artos thoracum nexus—tantum sitis horrida torret— sufficiunt: non ora modo angustisque perusti faucibus, interior sed vis quatit, aspera pulsu corda, gelant venae, et siccis cruor aeger adhaeret visceribus: tunc sole putris, tunc pulvere tellus exhalat calidam nubem, non spumeus imber manat equum: siccis inlidunt ora lupatis, ora catenatas procul exsertantia linguas; nec legem dominosve pati, sed perfurit arvis flammatum pecus, huc illuc impellit Adrastus exploratores, si stagna Licymnia restent. si quis Amymones superet liquor: omnia caecis ignibus hausta sedent, nec spes umentis Olympi. ceu flavam Libyen desertaque pulveris Afri conlustrent nullaque umbratam nube Syenen. Tandem inter silvas—sic Euhius ipse pararat— errantes subitam pulchro in maerore tuentur Hypsipyles; illi quamvis et ad ubera Opheltes non suus. Inachii proles infausta Lycurgi. dependet—neglecta comam nec dives amictu— regales tamen ore notae, nec mersus acerbis exstat honos, tunc haec adeo stupefactus Adrastus: diva potens nemorum—nam te vultusque pudorque mortali de stirpe negant—. quae laeta sub isto igne poli non quaeris aquas, succurre propinquis gentibus: Arquitenens seu te Latonia casto de grege transmisit thalamis, seu lapsus ab astris non humilis fecundat amor—neque enim ipse deorum arbiter Argolidum thalamis novus—. aspice maesta agmina. nos ferro meritas exscindere Thebas mens tulit, imbelli sed nunc sitis aspera fato submittitque animos et inertia robora carpit da fessis in rebus opem, seu turbidus amnis, seu tibi foeda palus; nihil hae in sorte pudendum,  nil humile est: tu nunc Ventis pluvioque rogaris pro Iove, tu refugas vires et pectora bellis exanimata reple: sic hoc tibi sidere dextro crescat onus. tantum reduces det flectere gressus Iuppiter, o quanta belli donabere praeda! Direaeos tibi, diva, greges numerumque rependam sanguinis, et  magna lucus signabitur ara.
dixit, et orantis media inter anhelitus ardens verba rapit, cursuque animae labat arida lingua; idem omnes pallorque viros flatusque soluti oris habet, reddit demisso Lemnia vultu: diva quidem vobis, etsi caelestis origo est, unde ego? mortales utinam haud transgressa fuissem luctibus! altricem mandati cernitis orbam pignoris; at nostris an quis sinus uberaque ulla, scit deus, et nobis regnum tamen et pater ingens— sed quid ego haec, fessosque optatis demoror undis? mecum age nunc. si forte vado Langia perennes servat aquas; solet et rabidi sub limite Caneri semper, et Icarii quamvis iuba fulguret astri, ire tamen.
simul haerentem, ne tarda Pelasgis dux foret, a! miserum vicino caespite alumnum— sic Parcae volvere—locat ponique negantis  floribus adgestis et amico murmure dulces solatur lacrimas: qualis Berecyntia mater, dum parvum circa iubet exsultare Tonantem Curetas trepidos; illi certantia plaudunt orgia, sed magnis resonat vagitibus Ide. At puer in gremio veniae  telluris et alto gramine nunc faciles sternit procursibus herbas in vultum nitens, caram modo lactis egeno nutricem plangore ciens iterumque renidens et teneris meditans verba inluetantia labris miratur nemorum strepitus aut obvia carpit aut patulo trahit ore diem nemorique malorum inscius et vitae multum securus inerrat. sic tener Odrysia Mavors nive, sic puer ales vertice Maenalio, talis per litora reptans improbus Ortygiae latus inclinabat Apollo. Illi per dumos et opaca virentibus umbris devia; pars cingunt, pars arta plebe sequuntur praecelerantque ducem, medium subit illa per agmen non humili festina modo; iamque amne propinquo rauca sonat vallis, saxosumque impulit aures murmur: ibi exsultans conclamat ab agmine primus, sicut erat levibus tollens vexilla maniplis Argus aquae!
longusque virum super ora cucurrit clamor aquae!
sic Ambracii per litora ponti nauticus in remis iuvenum monstrante magistro fit sonus inque vicem contra percussa reclamat terra, salutatus cum Leucada pandit Apollo, incubuere vadis passim discrimine nullo turba simul primique, nequit secernere mixtos aequa sitis, frenata suis in curribus intrant armenta, et pleni dominis armisque feruntur quadripedes; hos turbo rapax, hos lubrica fallunt saxa, nec implicitos fluvio reverentia reges proterere aut mersisse vado clamantis amici ora. fremunt undae, longusque a fontibus amnis diripitur, modo lene virens et gurgite puro perspicuus nunc sordet aquis egestus ab imis alveus; inde tori  riparum et proruta turbant gramina; iam crassus caenoque et pulvere sordens, quamquam expleta sitis, bibitur tamen, agmina bello decertare putes iustumque in gurgite Martem perfurere aut captam tolli victoribus urbem. Atque aliquis regum medio circumfluus amni: silvarum, Nemea. longe regina virentum, lecta Rivis sedes, quam tu non Herculis actis dura magis, rabidi cum colla comantia monstri augeret et tumidos animam angustaret in artus! hac saevisse tenus populorum in coepta  tuorum sufficiat: tuque o cunctis insuete domari solibus, aeternae largitor corniger undae, laetus eas, quacumque domo gelida ora resolvis immortale tumens; neque enim tibi cana repostas Bruma nives raptasque alio de fonte refundit Arcus aquas gravidive indulgent nubila Cori. sed tuus et nulli ruis expugnabilis astro. te nec Apollineus Ladon nec Xanthus uterque Spercheusque minax Centaureusque Lycormas praestiterint; tu pace mihi, tu nube sub ipsa armorum festisque super celebrabere mensas— accipias fessisque libens iterum hospita pandas flumina defensasque velis agnoscere turmas."
66,Manilius,astro_4,"Quid tam sollicitis vitam consumimus annis 
torquemurque metu caecaque cupidine rerum 
aeternisque senes curis, dum quaerimus, aevum 
perdimus et nullo votorum fine beati 
victuros agimus semper nec vivimus umquam,      
pauperiorque bonis quisque est, quia plura requirit 
nec quod habet numerat, tantum quod non habet optat, 
cumque sibi parvos usus natura reposcat 
materiam struimus magnae per vota ruinae 
luxuriamque lucris emimus luxuque rapinas,      
et summum census pretium est effundere censum? 
solvite, mortales, animos curasque levate 
totque supervacuis vitam deplete querellis. 
fata regunt orbem, certa stant omnia lege 
longaque per certos signantur tempora casus.      
nascentes morimur, finisque ab origine pendet. 
hinc et opes et regna fluunt et, saepius orta, 
paupertas, artesque datae moresque creatis 
et vitia et laudes, damna et compendia rerum. 
nemo carere dato poterit nec habere negatum      
fortunamve suis invitam prendere votis 
aut fugere instantem: sors est sua cuique ferenda. 
an, nisi fata darent leges vitaeque necisque, 
fugissent ignes Aenean, Troia sub uno 
non eversa viro fatis vicisset in ipsis?      
aut lupa proiectos nutrisset Martia fratres, 
Roma casis enata foret, pecudumque magistri 
in Capitolinos duxissent fulmina montes, 
includive sua potuisset Iuppiter arce, 
captus et <a> captis orbis foret: igne sepulto      
vulneribus victor repetisset Mucius urbem, 
solus et oppositis clausisset Horatius armis 
pontem urbemque simul, rupisset foedera virgo, 
tresque sub unius fratres virtute iacerent? 
nulla acies tantum vicit: pendebat ab uno      
Roma viro regnumque orbis sortita iacebat. 
quid referam Cannas admotaque moenibus arma 
Varronemque fuga magnum     a 
Fabiumque morando     b 
postque tuos, Trasimenne, lacus,     a 
cum vincere posset,     b 
accepisse iugum victae Carthaginis arces,      
seque ratum Hannibalem nostris cecidisse catenis 
exitium generis furtiva morte luisse? 
adde etiam Latias acies Romamque suismet 
pugnantem membris, adice et civilia bella 
et Cimbrum in Mario Mariumque in carcere victum.      
quod, consul totiens, exul, quod <de> exule consul 
adiacuit Libycis compar iactura ruinis 
eque crepidinibus cepit Carthaginis urbem, 
hoc, nisi fata darent, numquam fortuna tulisset. 
quis te Niliaco periturum litore, Magne,      
post victas Mithridatis opes pelagusque receptum 
et tris emenso meritos ex orbe triumphos, 
cum te iam posses alium componere Magnum, 
crederet, ut corpus sepeliret naufragus ignis 
eiectaeque rogum facerent fragmenta carinae?      
quis tantum mutare potest sine numine fati? 
ille etiam caelo genitus caeloque receptus, 
cum bene compositis victor civilibus armis 
iura togae regeret, totiens praedicta cavere 
vulnera non potuit: toto spectante senatu,      
indicium dextra retinens nomenque, cruore 
delevit proprio, possent ut vincere fata. 
quid numerem eversas urbes regumque ruinas, 
inque rogo Croesum Priamique in litore truncum, 
cui nec Troia rogus? quid Xerxen, maius et ipso      
naufragium pelago? quid capto sanguine regem 
Romanis positum, raptosque ex ignibus ignes 
cedentemque viro flammam quae templa ferebat? 
quot subitae veniunt validorum in corpora mortes 
seque ipsae rursus fugiunt errantque per ignes!      
ex ipsis quidam elati rediere sepulcris, 
atque his vita duplex, illis vix contigit una. 
ecce levis perimit morbus graviorque remittit; 
succumbunt artes, rationis vincitur usus, 
cura nocet, cessare iuvat, mora saepe malorum      
dat pausas; laeduntque cibi parcuntque venena. 
degenerant nati patribus vincuntque parentes 
ingeniumque suum retinent; transitque per illum, 
ex illo fortuna venit. furit alter amore 
et pontum tranare potest et vertere Troiam,      
alterius frons est scribendis legibus apta. 
ecce patrem nati perimunt natosque parentes 
mutuaque armati coeunt in vulnera fratres. 
non hominum hoc bellum est; coguntur tanta moveri 
inque suas ferri poenas lacerandaque membra.      
quod Decios non omne tulit, non omne Camillos 
tempus et invicta devictum mente Catonem, 
materies in rem superat sed lege repugnat. 
et neque paupertas breviores excipit annos 
nec sunt immensis opibus venalia fata,      
sed rapit ex tecto funus Fortuna superbo 
indicitque rogum summis statuitque sepulcrum. 
quantum est hoc regnum, quod regibus imperat ipsis! 
quin etiam infelix virtus et noxia felix, 
et male consultis pretium est, prudentia fallit;      
nec Fortuna probat causas, sequiturque merentis, 
sed vaga per cunctos nullo discrimine fertur. 
scilicet est aliud, quod nos cogatque regatque, 
maius, et in proprias ducat mortalia leges 
attribuatque suos ex se nascentibus annos      
fortunaeque vices. permiscet saepe ferarum 
corpora cum membris hominum: non seminis ille 
partus erit; quid enim nobis commune ferisque, 
quisve in portenti noxam peccarit adulter? 
astra novant formas caelumque interserit ora.      
denique, si non est, fati cur traditur ordo, 
cunctaque temporibus certis ventura canuntur? 
nec tamen haec ratio facinus defendere pergit 
virtutemve suis fraudare in praemia donis. 
nam neque mortiferas quisquam minus oderit herbas      
quod non arbitrio veniunt sed semine certo, 
gratia nec levior tribuetur dulcibus escis 
quod natura dedit fruges, non ulla voluntas. 
sic hominum meritis tanto sit gloria maior 
quod caelo laudem debent, rursusque nocentis      
oderimus magis in culpam poenasque creatos. 
nec refert scelus unde cadat, scelus esse fatendum. 
hoc quoque fatale est, sic ipsum expendere fatum. 
[quod quoniam docui, superest nunc ordine certo 
caelestis fabricare gradus, qui ducere flexo      
tramite pendentem valeant ad sidera vatem] 
  Nunc tibi signorum mores summumque colorem 
et studia et varias artes ex ordine reddam. 
  Dives fecundis Aries in vellera lanis 
exutusque novis rursum spem semper habebit,      
naufragiumque inter subitum censusque beatos 
crescendo cadet et votis in damna feretur, 
in vulgumque dabit fructus et mille per artes 
vellera diversos ex se parientia quaestus: 
nunc glomerare rudis nunc rursus solvere lanas,      
nunc tenuare levi filo nunc ducere telas, 
nunc emere et varias in quaestum vendere vestes, 
quis sine non poterant ullae subsistere gentes 
vel sine luxuria. tantum est opus, ipsa suismet 
asseruit Pallas manibus dignumque putavit,      
seque in Arachnaeo magnam putat esse triumpho. 
haec studia et similis dicet nascentibus artes, 
et dubia in trepido praecordia pectore finget 
seque sua semper cupientia vendere laude. 
  Taurus simplicibus dotabit rura colonis      
pacatisque labor veniet; nec praemia laudis 
sed terrae tribuet partus. summittit in astris 
colla iugumque suis poscit cervicibus ipse. 
ille suis Phoebi portat cum cornibus orbem 
militiam indicit terris et segnia rura      
in veteres revocat cultus, dux ipse laboris, 
nec iacet in sulcis solvitque in pulvere pectus. 
Serranos Curiosque tulit fascesque per arva 
tradidit, eque suo dictator venit aratro. 
laudis amor tacitae; mentes et corpora tarda      
mole valent, habitatque puer sub fronte Cupido. 
  Mollius e Geminis studium est et mitior aetas 
per varios cantus modulataque vocibus ora 
et gracilis calamos et nervis insita verba 
ingenitumque sonum: labor est etiam ipse voluptas.      
arma procul lituosque volunt tristemque senectam, 
otia et aeternam peragunt in amore iuventam. 
inveniunt et in astra vias numerisque modisque 
consummant orbem postque ipsos sidera linquunt: 
natura ingenio minor est perque omnia servit.      
in tot fecundi Gemini commenta feruntur. 
  Cancer ad ardentem fulgens in cardine metam, 
quam Phoebus summis revocatus cursibus ambit, 
articulum mundi retinet lucesque reflectit. 
ille tenax animi nullosque effusus in usus      
attribuit varios quaestus artemque lucrorum: 
merce peregrina fortunam ferre per urbes 
et gravia annonae speculantem incendia ventis 
credere opes orbisque orbi bona vendere posse 
totque per ignotas commercia iungere terras      
atque alio sub sole novas exquirere praedas 
et rerum pretio subitos componere census. 
ignava et, celeris optando sortibus annos, 
dulcibus usuris aequo Iove tempora vendit. 
ingenium sollers suaque in compendia pugnax.      
  Quis dubitet, vasti quae sit natura Leonis 
quasque suo dictet signo nascentibus artes? 
ille novas semper pugnas, nova bella ferarum 
apparat, et spolio vivit pecorumque rapinis; 
hos habet hoc studium, postes ornare superbos      
pellibus et captas domibus praefigere praedas 
et pacare metu silvas et vivere rapto. 
sunt quorum similis animos nec moenia frenent, 
sed pecudum mandris media grassentur in urbe 
et laceros artus suspendant fronte tabernae      
luxuriaeque parent caedem mortesque lucrentur. 
ingenium ad subitas iras facilisque recessus 
aequale et puro sententia pectore simplex. 
  At quibus Erigone dixit nascentibus aevum 
ad studium ducet mores et pectora doctis      
artibus instituet, nec tam compendia census 
quam causas viresque dabit perquirere rerum. 
illa decus linguae faciet regnumque loquendi 
atque oculos mentis, qui possint cernere cuncta      
quamvis occultis naturae condita causis. 
hinc et scriptor erit velox, cui littera verbum est 
quique notis linguam superet cursimque loquentis 
excipiat longas nova per compendia voces. 
in vitio bona sunt: teneros pudor impedit annos,      
magnaque naturae cohibendo munera frenat 
ora magisterio nodisque coercita Virgo.      
nec fecundus erit (quid mirum in virgine?) partus.      
  Librantes noctem Chelae cum tempore lucis 
per nova maturi post annum munera Bacchi 
mensurae tribuent usus ac pondera rerum      
et Palamedeis certantem viribus ortum, 
qui primus numeros rebus, qui nomina summis 
imposuit certumque modum propriasque figuras. 
hic etiam legum tabulas et condita iura 
noverit atque notis levibus pendentia verba,      
et licitum sciet, et vetitum quae poena sequatur, 
perpetuus populi privato in limine praetor. 
non alio potius genitus sit Servius astro, 
qui leges proprias posuit, cum iura retexit. 
denique, in ambiguo fuerit quodcumque locatum      
et rectoris egens, diriment examina Librae. 
  Scorpios armata violenta cuspide cauda, 
qua, sua cum Phoebi currum per sidera ducit, 
rimatur terras et sulcis semina miscet, 
in bellum ardentis animos et Martia castra      
efficit et multo gaudentem sanguine mentem 
nec praeda quam caede magis. quin ipsa sub armis 
pax agitur: capiunt saltus silvasque peragrant, 
nunc hominum, nunc bella gerunt violenta ferarum, 
nunc caput in mortem vendunt et funus harenae,      
atque hostem sibi quisque parat, cum bella quiescunt. 
sunt quibus et simulacra placent et ludus in armis 
(tantus amor pugnae), discuntque per otia bellum 
et quodcumque pari studium producitur arte. 
  At, quibus in bifero Centauri corpore sors est      
nascendi concessa, libet subiungere currus, 
ardentis et equos ad mollia ducere frena 
et totis armenta sequi pascentia campis, 
quadrupedum omne genus positis domitare magistris, 
exorare tigres rabiemque auferre leoni      
cumque elephante loqui tantamque aptare loquendo 
artibus humanis varia ad spectacula molem. 
quippe ferae mixtum est hominis per sidera corpus 
impositumque manet, quocirca regnat in illas. 
quodque intenta gerit curvato spicula cornu,      
et nervos tribuit membris et acumina cordi 
et celeris motus nec delassabile pectus. 
  Vesta tuos, Capricorne, fovet penetralibus ignes: 
hinc artes studiumque trahis. nam quidquid in usus 
ignis eget poscitque novas ad munera flammas      
sub te censendum est. scrutari caeca metalla, 
depositas et opes terrarum exurere venis, 
materiamque manu certa duplicare erit a te, 
quidquid et argento fabricetur, quidquid et auro. 
quod ferrum calidi solvant atque aera camini      
consummentque foci Cererem, tua munera surgent. 
addis et in vestes studium mercemque fugantem 
frigora, brumalem servans per saecula sortem, 
qua retrahis ductas summa ad fastigia noctes 
nascentemque facis revocatis lucibus annum.      
hinc et mobilitas rerum, mutataque saepe 
mens natat; et     a 
Veneri mixto cum crimine servit     b 
pars prior, at     a 
melior iuncto sub pisce senecta est.     b 
  Ille quoque, inflexa fontem qui proicit urna,      
cognatas tribuit iuvenalis Aquarius artes: 
cernere sub terris undas, inducere terris, 
ipsaque conversis aspergere fluctibus astra 
litoribusque novis per luxum illudere ponto 
et varios fabricare lacus et flumina ficta 
et peregrinantis domibus suspendere rivos.      
mille sub hoc habitant artes, quas temperat unda. 
quippe etiam mundi faciem sedesque movebit 
sidereas caelumque novum versabit in orbem. 
<tempore non ullo subolem taedebit Aquari,>     a 
quae per aquas veniunt, operum, fontesque sequuntur. 
mite genus dulcesque fluunt a sidere partus, 
pectora nec sordent; faciles in damna feruntur; 
nec dest nec superest census. sic profluit urna. 
  Ultima quos gemini producunt sidera Pisces, 
his erit in pontum studium, vitamque profundo 
credent et puppes aut puppibus arma parabunt,      
quidquid et in proprios pelagus desiderat usus. 
innumerae veniunt artes: vix nomina rebus 
sufficiunt, tot sunt parvae quoque membra carinae. 
adde gubernandi studium, quod venit in astra 
et pontum caelo vincit. bene noverit orbem      
fluminaque et portus, mundum ventosque, necesse est 
iamque huc atque illuc agilem convertere clavum 
et frenare ratem fluctusque effundere rector, 
iam remis agere et lentas inflectere tonsas. 
quin placidum ductis everrere retibus aequor      
litoribusque suis populos exponere captos 
aut uncos celare cibis aut carcere fraudem, 
navalis etiam pugnas, pendentia bella, 
attribuunt pelagique infectos sanguine fluctus. 
fecundum genus est natis et amica voluntas      
et celeres motus mutataque cuncta per aevum. 
  Hos tribuunt mores atque has nascentibus artes 
bis sex materia propria pollentia signa. 
  Sed nihil in semet totum valet: omnia vires 
cum certis sociant signis sub partibus aequis      
et velut hospitio mundi commercia iungunt 
conceduntque suas partes retinentibus astris. 
quam partem Graiae dixere decanica gentes. 
a numero nomen positum est, quod partibus astra 
condita tricenis triplici sub sorte feruntur      
et tribuunt denas in se coeuntibus astris 
inque vicem ternis habitantur sidera signis. 
sic altis natura manet consaepta tenebris 
et verum in caeco est multaque ambagine rerum; 
nec brevis est usus nec amat compendia caelum,      
verum aliis alia opposita est et fallit imago 
mentiturque suas vires et munera celat. 
quae tibi non oculis, alta sed mente fuganda est 
caligo, penitusque deus, non fronte, notandus. 
  Nunc quae sint coniuncta quibus quove ordine reddam,      
ne lateant aliae vires aliena per astra. 
namque Aries primam partem sibi vindicat ipsi, 
altera sors Tauro, Geminis pars tertia cedit. 
sidera sic inter divisum dicitur astrum 
totque dabit vires dominos quotcumque recepit.      
diversa in Tauro ratio est, nec parte sub ulla 
censetur: Cancro primam mediamque Leoni, 
extremam Erigonae tribuit. natura per astrum 
stat tamen et proprias miscet per singula vires. 
Libra decem partes Geminorum prima capessit,      
Scorpios adiunctas; Centauri tertia pars est, 
nec quicquam numero discernitur, ordine cedit. 
Cancer in adversum Capricorni derigit astrum 
bis quinas primum partes, dignatus in illo 
temporis articulo sub quo censetur et ipse,      
quod facit aequalis luces brumalibus umbris 
cognatamque gerit diverso in cardine legem; 
alterius partis perfundit Aquarius ignes, 
quem subeunt Pisces extremo sidere Cancri. 
at Leo consortis meminit sub lege trigoni      
Lanigerumque ducem recipit Taurumque quadrato 
coniunctum sibi; sub Geminis pars tertia fertur: 
hos quoque contingit per senos linea flexus. 
praecipuum Erigone Cancro concedit honorem 
cui primam tribuit partem; vicina relicta est      
vicino, Nemeaee, tibi; pars ipsius una est 
quae fastidito concessa est iure potiri. 
sed Libra exemplo gaudet, pariterque regentem 
noctes atque dies diverso in tempore secum 
Lanigerum sequitur: veris iuga temperat ille,      
haec autumnalis componit lucibus umbras: 
nulli concedit primam, traditque sequenti 
vicinam partem; Centauri tertia summa est. 
Scorpios in prima Capricornum parte locavit, 
alterius dominum fecit cui nomen ab undis,      
extremas voluit partes sub Piscibus esse. 
at qui contento minitatur spicula nervo 
Lanigero primas tradit sub iure trigoni 
et medias Tauro partes Geminisque supremas. 
nec manet ingrati Capricornus crimine turpis      
sed munus reddit Cancro recipitque receptus 
principiumque sui donat; coniuncta Leonis 
regna ferunt, summas partes et Virginis esse. 
fontibus aeternis gaudens urnaque fluenti 
iura sui Librae permittit prima regenda,      
haerentisque decem partes Nepa vindicat ipsi; 
summas Centaurus retinet iuvenale per astrum. 
iam superant gemini Pisces, qui sidera claudunt. 
Lanigero primos tradunt in finibus usus, 
perque decem medias partes tu, Taure, receptus;      
quod superest, ipsi sumunt, utque orbe feruntur 
extremo sic et sortis pars ultima cedit. 
  Haec ratio retegit latitantis robora mundi 
in plurisque modos repetitaque nomina caelum 
dividit et melius sociat, quo saepius, orbem.      
nec tua sub titulis fallantur pectora notis: 
dissimulant, non ostendunt mortalibus astra. 
altius est acies animi mittenda sagacis 
inque alio quaerendum aliud iunctisque sequendum 
viribus; et, cuius signi quis parte creatur,      
eius habet mores atque illo nascitur astro. 
talis per denas sortes natura feretur. 
testis erit varius sub eodem sidere fetus, 
quodque in tam multis animantum milibus, uno 
quae veniunt signo, tot sunt, quot corpora, mores,      
et genus externum referunt aliena per astra, 
confusique fluunt partus hominum atque ferarum. 
scilicet in partes iunguntur condita pluris 
diversasque ferunt proprio sub nomine leges. 
nec tantum lanas Aries nec Taurus aratra      
nec Gemini Musas nec merces Cancer amabit, 
nec Leo venator veniet nec Virgo magistra, 
mensuris aut Libra potens aut Scorpios armis 
Centaurusque feris, igni Capricornus et undis 
ipse suis Iuvenis geminique per aequora Pisces;      
mixta sed in pluris sociantur sidera vires. 
  'Multum' inquis 'tenuemque iubes me ferre laborem, 
rursus et in magna mergis caligine mentem, 
cernere cum facili lucem ratione viderer.' 
quod quaeris, deus est: conaris scandere caelum      
fataque fatali genitus cognoscere lege 
et transire tuum pectus mundoque potiri. 
pro pretio labor est nec sunt immunia tanta, 
ne mirere viae flexus rerumque catenas. 
admitti potuisse sat est: sint cetera nostra.      
at nisi perfossis fugiet te montibus aurum, 
obstabitque suis opibus super addita tellus. 
ut veniant gemmae, totus transibitur orbis, 
nec lapidum pretio pelagus cepisse pigebit. 
annua solliciti consument vota coloni,      
et quantae mercedis erunt fallacia rura! 
quaeremus lucrum ventis Martemque sequemur 
in praedas. pudeat tanto bona velle caduca. 
luxuriae quoque militia est, vigilatque ruinis 
venter, et, ut pereant, suspirant saepe nepotes.      
quid caelo dabimus? quantum est, quo veneat omne? 
impendendus homo est, deus esse ut possit in ipso. 
  Hac tibi nascentum mores sunt lege notandi. 
nec satis est signis dominantia discere signa 
per denos numeros et quae sint insita cuique;      
sed proprias partes ipsas spectare memento 
vel glacie rigidas vel quas exusserit ignis, 
et sterilis <sine> utroque tamen, quas largior umor 
quasve minor iusto vitiat. namque omnia mixtis 
viribus et vario consurgunt sidera textu.      
est aequale nihil. terrenos aspice tractus 
et maris et variis fugientia flumina ripis: 
crimen ubique frequens et laudi noxia iuncta est. 
sic sterilis tellus laetis intervenit arvis 
ac subito rumpit parvo discrimine foedus;      
et modo portus erat pelagi iam vasta charybdis, 
laudatique cadit post paulum gratia ponti; 
et nunc per scopulos, nunc campis labitur amnis, 
et, faciens iter aut quaerens, curritve reditve. 
sic etiam caeli partes variantur in astris:      
ut signum signo, sic a se discrepat ipsum 
momentoque negat vires usumque salubrem, 
quodque per has geritur partes sine fruge creatur 
aut cadit aut multis sentit bona mixta querellis. 
hae mihi signandae proprio sunt carmine partes.      
sed quis tot numeros totiens sub lege referre, 
tot partes iterare queat, tot dicere summas, 
perque paris causas faciem mutare loquendi? 
<dum canimus verum, non aspera ponere, ut illis>     a 
incidimus, sic verba piget; sed gratia derit, 
in vanumque labor cedit quem despicit auris. 
sed mihi per carmen fatalia iura ferenti 
et sacros caeli motus ad iussa loquendum est, 
nec fingenda datur, tantum monstranda figura. 
ostendisse deum nimis est: dabit ipse sibimet 
pondera. nec fas est verbis splendescere mundum:      
rebus erit maior. nec parva est gratia nostri 
oris, si tantum poterit signare canenda. 
accipe damnandae quae sint per sidera partes. 
  Lanigeri pars quarta nocet nec sexta salubris; 
septima par illi ac decima est decimaeque secunda      
quaeque duas duplicant summas septemque novemque; 
unaque viginti numeris pars addita laedit 
et quinta et duram consummans septima partem. 
  Tauri nona mala est, similis cui tertia pars est 
post decimam nec non decimae pars septima iuncta;      
bisque undena notans et bis duodena nocentes 
quaeque decem trisque ingeminat fraudatque duobus 
triginta numeros et tu, tricesima summa, es. 
  Pestifera in Geminis pars prima et tertia signi, 
septima non melior, ter quintae noxia par est,      
unaque bis denis brevior nocet unaque maior, 
et similis noxae veniet vicesima quinta 
cumque duae subeunt vel cum se quattuor addunt. 
  Nec Cancri prima immunis nec tertia pars est 
nec sexta; octava est similis, decimaque peracta      
prima rapit, nec ter quintae clementior usus; 
septima post decimam luctum et vicesima portat 
et quinta accedens et septima nonaque summa. 
  Tu quoque contactu primo, Nemeaee, timendus, 
et quarta sub parte premis; bis quinta salubri      
terque caret caelo, vicesima et altera laedit; 
e tribus appositis vitiat totidemque secutis 
ultima, nec prima melior tricesima pars est. 
  Erigones nec pars prima est nec sexta nec una 
ad decimam nec quarta nec octava utilis umquam;      
proxima viginti numeris et quarta timenda est, 
et quae ter decimam claudit sors ultima partem. 
  Et quinta in Chelis et septima inutilis astri, 
tertia et undecimae decimaeque est septima iuncta 
quartaque bis denis actis et septima et ambae      
quae numerum claudunt nona et tricesima partes. 
  Scorpios in prima reus est, cui tertia par est 
et sexta et decima et quae ter tibi quinta notatur, 
undecimam geminans et quae vicesima quinta est 
octavoque manet numero nonumque capessit.      
  Si te fata sinant, quartam ne selige partem 
Centauri; fuge et octavam; sex bisve peractis 
octo, bis aut denis, metuendus dicitur aer, 
cumque iterum duodena refert aut terna decemque 
aut septena quater, vel cum ter dena figurat.      
  Nec pars optanda est Capricorni septima; nona 
consentit decimamque sequens quam tertia signat 
et tribus aut una quae te, vicesima, fraudat 
quaeve auget quinto numero vel septima fertur. 
  Pars est prima nocens fundentis semper Aquari,     a 
damnanda et decimae succedens prima peractae 
tertiaque et quinta et numero quae condita nono est 
et post viginti prima et vicesima quinta 
cumque illa quartam accumulans vicesima nona. 
  Tertia per geminos et quinta et septima Pisces, 
undecima et decimae metuenda est septima iuncta;      
et quinta in quinos numeros revocata duasque 
accipiens ultra summas metuenda feretur. 
  Hae partes sterilem ducunt et frigore et igni 
aera vel sicco vel quod superaverit umor, 
si rapidus Mavors ignes iaculatur in illum      
Saturnusve suam glaciem <Phoebeve propinquis 
quem trahit a terris rorem> Phoebusve calores.     a 
  Nec te perceptis signorum cura relinquat 
partibus: in tempus quaedam mutantur, et ortu 
accipiunt proprias vires ultraque remittunt. 
  Namque, ubi se summis Aries extollet ab undis      
et cervice prior flexa quam cornibus ibit, 
non contenta suo generabit pectora censu 
et dabit in praedas animos solvetque pudorem: 
tantum audere iuvat. sic ipse in cornua fertur 
ut ruat aut vincat. non illos sedibus isdem      
mollia per placidas delectant otia curas, 
sed iuvat ignotas semper transire per urbes 
scrutarique novum pelagus totius et esse 
orbis in hospitio. testis tibi Laniger ipse, 
cum vitreum findens auravit vellere pontum      
orbatumque sua Phrixum per fata sorore 
Phasidos ad ripas et Colchida tergore vexit. 
  At, quos prima creant nascentis sidera Tauri, 
feminei incedunt. nec longe causa petenda est, 
si modo per causas naturam quaerere fas est:      
aversus venit in caelum divesque puellis, 
Pleiadum parvo referens glomeramine sidus. 
accedunt et ruris opes, propriaque iuvencum 
dote per inversos exornat vomere campos. 
  Sed, Geminos aequa cum profert unda tegitque      
parte, dabit studia et doctas producet ad artes. 
nec triste ingenium sed dulci tincta lepore 
corda creat, vocisque bonis citharaeque sonantis 
instruit, et dotes cantus cum pectore iungit. 
  At, niger obscura Cancer cum nube feretur,      
qua velut exustus Phoebeis ignibus ignis 
deficit et multa fuscat caligine sidus, 
lumina deficient partus, geminamque creatis 
mortem fata dabunt: se quisque et vivit et effert. 
  Sicui per summas avidus produxerit undas      
ora Leo et scandat malis hiscentibus orbem, 
ille patri natisque reus, quas ceperit ipse, 
non legabit opes, censumque immerget in ipso. 
tanta fames animumque cibi tam dira cupido 
corripit, ut capiat semet nec compleat umquam,      
inque epulas funus revocet pretiumque sepulcri. 
  Erigone surgens, quae rexit saecula prisca 
iustitia rursusque eadem labentia fugit, 
alta per imperium tribuit fastigia summum, 
rectoremque dabit legum iurisque sacrati      
sancta pudicitia divorum templa colentem. 
  Sed, cum autumnales coeperunt surgere Chelae, 
felix aequato genitus sub pondere Librae. 
iudex examen sistet vitaeque necisque 
imponetque iugum terris legesque rogabit.      
illum urbes et regna trement nutuque regentur 
unius et caeli post terras iura manebunt. 
  Scorpios extremae cum tollet lumina caudae, 
siquis erit stellis tunc suffragantibus ortus, 
urbibus augebit terras iunctisque iuvencis      
moenia succinctus curvo describet aratro, 
aut sternet positas urbes inque arva reducet 
oppida et in domibus maturas reddet aristas. 
tanta erit et virtus et cum virtute potestas. 
  Nec non Arcitenens, prima cum veste resurgit,      
pectora clara dabit bello, magnisque triumphis 
conspicuum patrias victorem ducet ad arces, 
altaque nunc statuet nunc idem moenia vertet. 
sed nimium indulgens rebus Fortuna secundis 
invidet in facie saevitque asperrima fronti.      
horrendus bello Trebiam Cannasque lacumque 
ante fugam tali pensabat imagine victor. 
  Ultimus in caudae Capricornus acumine summo 
militiam in ponto dictat puppisque colendae 
dura ministeria et tenui discrimine mortis.      
  Quod si quem sanctumque velis castumque probumque 
hic tibi nascetur cum primus Aquarius exit. 
  Ne velit et primos animus procedere Pisces, 
garrulitas odiosa datur linguaeque venenum 
verba maligna novas mutantis semper ad aures      
criminaque ad populum populi ferre ore bilingui. 
nulla fides inerit natis, sed summa libido 
ardentem medios animum iubet ire per ignes. 
scilicet in piscem sese Cytherea novavit, 
cum Babyloniacas summersa profugit in undas      
anguipedem alatos umeros Typhona ferentem, 
inseruitque suos squamosis Piscibus ignes. 
nec solus fuerit geminis sub Piscibus ortus: 
frater erit dulcisve soror, materve duorum. 
  Nunc age diversis dominantia sidera terris      
percipe. sed summa est rerum referenda figura. 
quattuor in partes caeli discribitur orbis, 
nascentem lapsumque diem mediosque calores 
teque, Helice. totidem venti de partibus isdem 
erumpunt secumque gerunt per inania bella.      
asper ab axe ruit Boreas, fugit Eurus ab ortu, 
Auster amat medium solem Zephyrusque profectum. 
hos inter binae mediis e partibus aurae 
exspirant similis mutato nomine flatus. 
ipsa natat tellus pelagi lustrata corona      
cingentis medium liquidis amplexibus orbem, 
inque sinus pontum recipit, qui vespere ab atro 
admissus dextra Numidas Libyamque calentem 
alluit et magnae quondam Carthaginis arces, 
litoraque in Syrtes revocans sinuata vadosas      
rursum usque ad Nilum derectis fluctibus exit. 
laeva freti caedunt Hispanas aequora gentes 
teque in vicinis haerentem, Gallia, terris 
Italiaeque urbes dextram sinuantis in undam 
usque canes ad, Scylla, tuos avidamque Charybdin.      
hac ubi se primum porta mare fudit, <aperto> 
enatat Ionio laxasque vagatur in undas 
et, prius ut, laeva se fundens circuit omnem 
Italiam, Hadriaco mutatum nomina ponto, 
Eridanique bibit fluctus, vetat aequore bellum      
Illyricum, Epirumque lavat claramque Corinthum 
et Peloponnesi patulas circumvolat oras; 
rursus et in laevum refluit vastoque recessu 
Thessaliae fines et Achaica praeterit arva. 
hinc penitus iuvenisque freto mersaeque puellae      
truditur invitum, faucesque Propontis aperto 
Euxino iniungit ponto Maeotis et undis, 
quae tergo coniuncta manet fontemque ministrat. 
inde ubi in angustas revocatus navita fauces 
Hellespontiacis iterum se fluctibus effert,      
Icarium Aegaeumque secat laevaque nitentis 
miratur populos Asiae totidemque tropaea 
quot loca et innumeras gentes Taurumque minantem 
fluctibus et Cilicum populos Syriamque perustam 
ingentique sinu fugientis aequora terras,      
donec in Aegyptum redeunt curvata per undas 
litora Niliacis iterum morientia ripis. 
haec medium terris circumdat linea pontum 
atque his undarum tractum constringit harenis. 
mille iacent mediae diffusa per aequora terrae.      
Sardiniam in Libyco signant vestigia plantae, 
Trinacria Italia tantum praecisa recessit, 
adversa Euboicos miratur Graecia montes, 
Aegaeis Crete civem sortita Tonantem 
Aegyptique Cypros pulsatur fluctibus amnis.      
<has praeter terras, celebrat quas maxima fama,>     a 
totque minore solo tamen emergentia ponto 
litora, inaequalis Cycladas Delonque Rhodonque 
Aulidaque et Tenedon vicinaque Corsica terris 
litora Sardiniae primumque intrantis in orbem 
Oceani victricem Ebusum et Balearica rura,      
innumeri surgunt scopuli montesque per altum. 
  Nec tantum ex una pontus sibi parte reclusit 
faucibus abruptis orbem; nam litora plura 
impulit oceano Phorcys, sed montibus altis 
est vetitus totam ne vinceret aequore terram.      
namque inter borean ortumque aestate nitentem 
in longum angusto penetrabilis aequore fluctus 
pervenit et patulis tum demum funditur arvis 
Caspiaque Euxini similis facit aequora ponti. 
altera sub medium solem duo bella perinde      
intulit Oceanus terris. nam Persica fluctus 
arva tenet, titulum pelagi praedatus ab isdem 
quae rigat ipse locis, latoque infunditur orbe. 
nec procul in mollis Arabas terramque ferentem 
delicias variaeque novos radicis odores      
leniter affundit gemmantia litora pontus, 
et terrae mare nomen habet. media illa duobus 
  *     a 
quondam Carthago regnum sortita sub armis, 
ignibus Alpinas cum contudit Hannibal arces, 
fecit et aeternum Trebiam Cannasque sepulcris      
obruit et Libyam Latias infudit in urbes. 
huc varias pestes diversaque monstra ferarum 
congessit bellis natura infesta futuris. 
horrendos angues habitataque membra veneno 
et mortis pastu viventia, crimina terrae,      
et vastos elephantas habet, saevosque leones 
in poenas fecunda suas parit horrida tellus 
et portentosos cercopum ludit in ortus 
ac sterili peior siccas infestat harenas, 
donec ad Aegypti ponat sua iura colonos.      
inde Asiae populi divesque per omnia tellus: 
auratique fluunt amnes gemmisque relucet 
pontus, odoratae spirant medicamina silvae: 
India notitia maior, Parthique vel orbis 
alter, et in caelum surgentis moenia Tauri      
totque illum circa diverso nomine gentes 
ad Tanain Scythicis dirimentem fluctibus orbes 
Maeotisque lacus Euxinique aspera ponti. 
[aequora et extremum Propontidos Hellespontum] 
hanc Asiae metam posuit natura potentis.      
quod superest Europa tenet, quae prima natantem 
fluctibus excepitque Iovem taurumque resolvit, 
ponere passa suos ignes, onerique iugavit. 
ille puellari donavit nomine litus 
et monumenta sui titulo sacravit amoris.      
maxima terra viris et fecundissima doctis 
artibus: in regnum florentes oris Athenae; 
Sparta manu, Thebae divis, et rege vel uno 
princeps Pella domus, Troiani gratia belli; 
Thessalia Epirosque potens vicinaque ripa      
Illyris, et Thrace Martem sortita colonum, 
et stupefacta suos inter Germania partus; 
Gallia per census, Hispania maxima bellis; 
Italia in summa, quam rerum maxima Roma 
imposuit terris caeloque adiungitur ipsa.      
  Hos erit in fines orbis pontusque vocandus, 
quem deus in partes per singula dividit astra 
ac sua cuique dedit tutelae regna per orbem 
et proprias gentes atque urbes addidit altas, 
in quibus assererent praestantis sidera vires.      
ac, velut humana est signis discripta figura, 
et, quamquam communis eat tutela per omne 
corpus, et in proprium divisis artubus exit 
(namque Aries capiti, Taurus cervicibus haeret, 
bracchia sub Geminis censentur, pectora Cancro,      
te scapulae, Nemeaee, vocant teque ilia, Virgo, 
Libra colit clunes et Scorpios inguine regnat, 
et femina Arcitenens, genua et Capricornus amavit, 
cruraque defendit Iuvenis, vestigia Pisces), 
sic alias aliud terras sibi vindicat astrum.      
  Idcirco in varias leges variasque figuras 
dispositum genus est hominum, proprioque colore 
formantur gentes, sociataque iura per artus 
materiamque parem privato foedere signant. 
flava per ingentis surgit Germania partus,      
Gallia vicino minus est infecta rubore, 
asperior solidos Hispania contrahit artus. 
Martia Romanis urbis pater induit ora 
Gradivumque Venus miscens bene temperat artus, 
perque coloratas subtilis Graecia gentes      
gymnasium praefert vultu fortisque palaestras, 
et Syriam produnt torti per tempora crines. 
Aethiopes maculant orbem tenebrisque figurant 
perfusas hominum gentes; minus India tostos 
progenerat;     a 
tellusque natans Aegyptia Nilo     b 
lenius irriguis infuscat corpora campis 
iam propior     a 
mediumque facit moderata tenorem.     b 
Phoebus harenosis Afrorum pulvere terris      
exsiccat populos, et Mauretania nomen 
oris habet titulumque suo fert ipsa colore. 
adde sonos totidem vocum, totidem insere linguas 
et mores pro sorte paris ritusque locorum; 
adde genus proprium simili sub semine frugum 
et Cererem varia redeuntem messe per urbes 
nec paribus siliquas referentem viribus omnis,      
nec te, Bacche, pari donantem munere terras 
atque alias aliis fundentem collibus uvas, 
cinnama nec totis passim nascentia campis; 
diversas pecudum facies propriasque ferarum 
et duplici clausos elephantas carcere terrae.      
quot partes orbis, totidem sub partibus orbes, 
ut certis discripta nitent regionibus astra 
perfunduntque suo subiectas aere gentes. 
  Laniger in medio sortitus sidera mundo, 
<lance ubi sol aequa pensat noctemque diemque>     a 
Cancrum inter gelidumque <Caprum> per tempora veris, 
asserit in vires pontum quem vicerat ipse, 
virgine delapsa cum fratrem ad litora vexit 
et minui deflevit onus dorsumque levari. 
illum etiam venerata colit vicina Propontis 
et Syriae gentes et laxo Persis amictu      
vestibus ipsa suis haerens Nilusque tumescens 
in Cancrum et tellus Aegypti iussa natare. 
Taurus habet Scythiae montes Asiamque potentem 
et mollis Arabas, silvarum ditia regna. 
Euxinus Scythicos pontus sinuatus in arcus      
sub Geminis te, Phoebe, colit; vos Thracia, fratres, 
ultimus et sola vos tranans colit Indica Ganges. 
ardent Aethiopes Cancro, cui plurimus ignis: 
hoc color ipse docet. Phrygia, Nemeaee, potiris 
Idaeae matris famulus regnoque feroci      
Cappadocum Armeniaeque iugis; Bithynia dives 
te colit et Macetum tellus, quae vicerat orbem. 
Virgine sub casta felix terraque marique 
est Rhodos, hospitium recturi principis orbem, 
tumque domus vere Solis, cui tota sacrata est,      
cum caperet lumen magni sub Caesare mundi; 
Ioniae quoque sunt urbes et Dorica rura, 
Arcades antiqui celebrataque Caria fama. 
quod potius colat Italiam, si seligat, astrum 
quam quod cuncta regit, quod rerum pondera novit,      
designat summas et iniquum separat aequo, 
tempora quo pendent, coeunt quo noxque diesque? 
Hesperiam sua Libra tenet, qua condita Roma 
orbis et imperium retinet discrimina rerum, 
lancibus et positas gentes tollitque premitque,      
qua genitus Caesar melius nunc condidit urbem 
et propriis frenat pendentem nutibus orbem. 
inferius victae sidus Carthaginis arces 
et Libyam Aegyptique latus donataque rura 
Cyrenes lacrimis radicis Scorpios acris      
eligit, Italiaeque tamen respectat ad undas 
Sardiniamque tenet fusasque per aequora terras. 
Cnosia Centauro tellus circumdata ponto 
paret, et in geminum Minois filius astrum 
ipse venit geminus. celeris hinc Creta sagittas      
asserit intentosque imitatur sideris arcus. 
insula Trinacriae fluitantem ad iura sororem 
subsequitur Triviae sub eodem condita signo, 
proximaque Italiae tenui divisa profundo 
ora paris sequitur leges nec sidere rupta est.      
tu, Capricorne, regis quidquid sub sole cadente 
est positum gelidamque Helicen quod tangit ab illo, 
Hispanas gentes et quot fert Gallia dives; 
teque feris dignam tantum, Germania, matrem 
asserit ambiguum sidus terraeque marisque      
aestibus assiduis pontum terrasque sequentem. 
sed Iuvenis nudos formatus mollior artus 
Aegyptum ad tepidam Tyriasque recedit <in arces> 
et Cilicum gentes vicinaque Caribus arva. 
Piscibus Euphrates datus est, ubi <ab> his ope sumpta      
cum fugeret Typhona Venus subsedit in undis, 
et Tigris et rubri radiantia litora ponti.      
magna iacet tellus magnis circumdata ripis      
Parthis et <a> Parthis domitae per saecula gentes, 
Bactraque <et> Aethiopes, Babylon et Susa Ninosque, 
nominaque innumeris vix complectenda figuris.      
  Sic divisa manet tellus per sidera cuncta,      
e quibus in proprias partes sunt iura trahenda; 
namque eadem, quae sunt signis, commercia servant, 
utque illa inter se coeunt odioque repugnant,      
nunc adversa polo, nunc et coniuncta trigono, 
quaeque alia in varios affectus causa gubernat, 
sic terrae terris respondent, urbibus urbes, 
litora litoribus, regnis contraria regna; 
sic erit et sedes fugienda petendaque cuique,      
sic speranda fides, sic et metuenda pericla, 
ut genus in terram caelo descendit ab alto. 
  Percipe nunc etiam quae sint ecliptica Graio 
nomine, quod certos quasi delassata per annos 
non numquam cessant sterili torpentia motu.      
scilicet immenso nihil est aequale sub aevo 
perpetuosque tenet flores unumque tenorem, 
mutantur sed cuncta die variantque per annos; 
et fecunda suis absistunt frugibus arva 
continuosque negant partus effeta creando,      
rursus quae fuerant steriles ad semina terrae 
post nova sufficiunt nullo mandante tributa. 
concutitur tellus validis compagibus haerens 
subducitque solum pedibus; natat orbis in ipso 
et vomit Oceanus pontum sitiensque resorbet      
nec sese ipse capit. sic quondam merserat urbes, 
humani generis cum solus constitit heres 
Deucalion scopuloque orbem possedit in uno. 
nec non, cum patrias Phaethon temptavit habenas, 
arserunt gentes timuitque incendia caelum      
fugeruntque novas ardentia sidera flammas 
atque uno metuit condi natura sepulcro. 
in tantum longo mutantur tempore cuncta 
atque iterum in semet redeunt. sic tempore certo 
signa quoque amittunt vires sumuntque receptas.      
causa patet, quod, Luna quibus defecit in astris 
orba sui fratris noctisque immersa tenebris, 
cum medius Phoebi radios intercipit orbis 
nec trahit assuetum quo fulget Delia lumen, 
haec quoque signa suo pariter cum sidere languent      
incurvata simul solitoque exempta vigori 
et velut elatam Phoeben in funere lugent. 
ipsa docet titulo se causa: ecliptica signa 
dixere antiqui. pariter sed bina laborant, 
nec vicina loco sed quae contraria fulgent,      
sicut Luna suo tum tantum deficit orbe 
cum Phoebum adversis currentem non videt astris. 
nec tamen aequali languescunt tempore cuncta, 
sed modo in affectus totus producitur annus, 
nunc brevius lassata manent, nunc longius astra      
exceduntque suo Phoebeia tempora casu. 
atque, ubi perfectum est spatium quod cuique dicatur 
impleruntque suos certa statione labores 
bina per adversum caelum fulgentia signa, 
tum vice bina labant ipsis haerentia casus,      
quae prius in terras veniunt terrasque relinquunt, 
sidereo non ut pugnet contrarius orbi 
sed, qua mundus agit cursus, inclinet et ipse, 
amissasque negant vires, nec munera tanta 
nec similis reddunt noxas. locus omnia vertit.      
  Sed quid tam tenui prodest ratione nitentem 
scrutari mundum, si mens sua cuique repugnat 
spemque timor tollit prohibetque a limine caeli? 
'conditur en' inquit 'vasto natura recessu 
mortalisque fugit visus et pectora nostra,      
nec prodesse potest quod fatis cuncta reguntur, 
cum fatum nulla possit ratione videri.' 
quid iuvat in semet sua per convicia ferri 
et fraudare bonis, quae nec deus invidet ipse, 
quosque dedit natura oculos deponere mentis?      
perspicimus caelum, cur non et munera caeli? 
<mens humana potest propria discedere sede>     a 
inque ipsos penitus mundi descendere census 
seminibusque suis tantam componere molem 
et partum caeli sua per nutricia ferre 
extremumque sequi pontum terraeque subire      
pendentis tractus et toto vivere in orbe. 
[quanta et pars superet rationem discere noctis] 
iam nusquam natura latet; pervidimus omnem 
et capto potimur mundo nostrumque parentem 
pars sua perspicimus genitique accedimus astris.      
an dubium est habitare deum sub pectore nostro 
in caelumque redire animas caeloque venire, 
utque sit ex omni constructus corpore mundus 
aeris atque ignis summi terraeque marisque 
hospitium menti totum quae infusa gubernet,      
sic esse in nobis terrenae corpora sortis 
sanguineasque animas animo, qui cuncta gubernat 
dispensatque hominem? quid mirum, noscere mundum 
si possunt homines, quibus est et mundus in ipsis 
exemplumque dei quisque est in imagine parva?      
an cuiquam genitos, nisi caelo, credere fas est 
esse homines? proiecta iacent animalia cuncta 
in terra vel mersa vadis, vel in aere pendent, 
omnibus una quies venter<que Venusque voluptas, 
mole valens sola corpus> censumque per artus,     a 
et, quia consilium non est, et lingua remissa. 
unus <in> inspectus rerum viresque loquendi 
ingeniumque capax variasque educitur artes 
hic partus, qui cuncta regit: secessit in urbes, 
edomuit terram ad fruges, animalia cepit 
imposuitque viam ponto, stetit unus in arcem      
erectus capitis victorque ad sidera mittit 
sidereos oculos propiusque aspectat Olympum 
inquiritque Iovem; nec sola fronte deorum 
contentus manet, et caelum scrutatur in alvo 
cognatumque sequens corpus se quaerit in astris.      
huic in tanta fidem petimus, quam saepe volucres 
accipiunt trepidaeque suo sub pectore fibrae. 
an minus est sacris rationem ducere signis 
quam pecudum mortes aviumque attendere cantus? 
atque ideo faciem caeli non invidet orbi      
ipse deus vultusque suos corpusque recludit 
volvendo semper seque ipsum inculcat et offert, 
ut bene cognosci possit doceatque videntis, 
qualis eat, cogatque suas attendere leges. 
ipse vocat nostros animos ad sidera mundus      
nec patitur, quia non condit, sua iura latere. 
quis putet esse nefas nosci, quod cernere fas est? 
nec contemne tuas quasi parvo in pectore vires: 
quod valet, immensum est. sic auri pondera parvi 
exsuperant pretio numerosos aeris acervos;      
sic adamas, punctum lapidis, pretiosior auro est; 
parvula sic totum pervisit pupula caelum, 
quoque vident oculi minimum est, cum maxima cernant; 
sic animi sedes tenui sub corde locata 
per totum angusto regnat de limite corpus.      
materiae ne quaere modum, sed perspice vires, 
quas ratio, non pondus, habet: ratio omnia vincit. 
ne dubites homini divinos credere visus, 
iam facit ipse deos mittitque ad sidera numen, 
maius et Augusto crescet sub principe caelum."
67,Manilius,astro_5,"Hic alius finisset iter signisque relatis 
quis adversa meant stellarum numina quinque 
quadriiugis et Phoebus equis et Delia bigis 
non ultra struxisset opus, caeloque rediret 
ac per descensum medios percurreret ignes     
Saturni, Iovis et Martis Solisque, sub illis 
post Venerem et Maia natum te, Luna, vagantem. 
me properare etiam mundus iubet omnia circum 
sidera vectatum toto decurrere caelo, 
cum semel aetherios ausus conscendere currus     
summum contigerim sua per fastigia culmen. 
hinc vocat Orion, magni pars maxima caeli, 
et ratis heroum, quae nunc quoque navigat astris, 
Fluminaque errantis late sinuantia flexus 
et biferum Cetos squamis atque ore tremendo     
Hesperidumque vigil custos et divitis auri 
et Canis in totum portans incendia mundum 
araque divorum, cui votum solvit Olympus; 
illinc per geminas Anguis qui labitur Arctos 
Heniochusque memor currus plaustrique Bootes     
atque Ariadnaeae caelestia dona coronae, 
victor et invisae Perseus cum falce Medusae 
Andromedanque necans genitor cum coniuge Cepheus, 
quaque volat stellatus Equus celerique Sagittae 
Delphinus certans et Iuppiter alite tectus,     
ceteraque in toto passim labentia caelo. 
quae mihi per proprias vires sunt cuncta canenda 
quid valeant ortu, quid cum merguntur in undas, 
et quota de bis sex astris pars quaeque reducat. 
  Vir gregis et ponti victor, cui parte relicta     
nomen onusque dedit nec pelle immunis ab ipsa, 
Colchidos et magicas artes qui visere Iolcon 
Medeae iussit movitque venena per orbem,     
nunc quoque vicinam puppi, ceu naviget, Argo 
a dextri lateris ducit regione per astra. 
sed tum prima suos puppis consurgit in ignes, 
quattuor in partes cum Corniger extulit ora. 
illa quisquis erit terris oriente creatus,     
rector erit puppis clavoque immobilis haerens 
mutabit pelago terras ventisque sequetur 
fortunam totumque volet tranare profundum 
classibus atque alios menses altumque videre 
Phasin et in cautes Tiphyn superare ruentem.     
tolle sitos ortus hominum sub sidere tali, 
sustuleris bellum Troiae classemque solutam 
sanguine et appulsam terris; non invehet undis 
Persida nec pelagus Xerxes facietque tegetque; 
versa Syracusis Salamis non merget Athenas,     
Punica nec toto fluitabunt aequore rostra 
Actiacosque sinus inter suspensus utrimque 
orbis et in ponto caeli fortuna natabit. 
his ducibus caeco ducuntur in aequore classes 
et coit ipsa sibi tellus totusque per usus     
diversos rerum ventis arcessitur orbis. 
  Sed decima lateris surgens de parte sinistri 
maximus Orion magnumque amplexus Olympum, 
quo fulgente super terras caelumque trahente 
ementita diem nigras nox contrahit alas,     
sollertis animos, velocia corpora finget 
atque agilem officio mentem curasque per omnis 
indelassato properantia corda vigore. 
instar erit populi totaque habitabit in urbe 
limina pervolitans unumque per omnia verbum     
mane salutandi portans communis amicus. 
  Sed, cum se terris Aries ter quinque peractis 
partibus extollit, primum iuga tollit ab undis 
Heniochus clivoque rotas convellit ab imo, 
qua gelidus Boreas aquilonibus instat acutis.     
ille dabit proprium studium caeloque retentas 
quas prius in terris agitator amaverat artes: 
stare levi curru moderantem quattuor ora 
spumigeris frenata lupis et flectere equorum 
praevalidas vires ac torto stringere gyro;     
at, cum laxato fugerunt cardine claustra, 
exagitare feros pronumque antire volantis 
vixque rotis levibus summum contingere campum 
vincentem pedibus ventos, vel prima tenentem 
agmina in obliquum cursus agitare malignos     
obstantemque mora totum praecludere circum, 
vel medium turbae nunc dextros ire per orbes 
fidentem campo, nunc meta currere acuta 
spemque sub extremo dubiam suspendere casu. 
nec non alterno desultor sidere dorso     
quadrupedum et stabilis poterit defigere plantas, 
pervolitans et equos ludet per terga volantum; 
aut solo vectatus equo nunc arma movebit, 
nunc leget in longo per cursum praemia circo. 
quidquid de tali studio formatur habebit.     
hinc mihi Salmoneus (qui caelum imitatus in orbe, 
pontibus impositis missisque per aera quadrigis 
expressisse sonum mundi sibi visus et ipsum 
admovisse Iovem terris, dum fulmina fingit 
sensit, et immissos ignes super ipse secutus     
morte Iovem didicit) generatus possit haberi. 
hoc genitum credas de sidere Bellerophonten 
imposuisse viam mundo per signa volantem, 
cui caelum campus fuerat, terraeque fretumque 
sub pedibus, non ulla tulit vestigia cursus.     
his erit Heniochi surgens tibi forma notanda. 
  Cumque decem partes Aries duplicaverit ortus, 
incipient Haedi tremulum producere mentum 
hirtaque tum demum terris promittere terga 
qua dexter Boreas spirat. ne crede severae     
frontis opus fingi, strictosque hinc ora Catones 
abruptumque pari Torquatum et Horatia facta. 
maius onus signo est, Haedis nec tanta petulcis 
conveniunt: levibus gaudent lascivaque signant 
pectora; et in lusus facilis agilemque vigorem     
desudant; vario ducunt in amore iuventam; 
in vulnus numquam virtus sed saepe libido 
impellit, turpisque emitur vel morte voluptas; 
et minimum cecidisse malum est, quia crimine vincunt. 
nec non et cultus pecorum nascentibus addunt     
pastoremque suum generant, cui fistula collo 
haereat et voces alterna per oscula ducat. 
  Sed, cum bis denas augebit septima partes 
Lanigeri, surgent Hyades. quo tempore natis 
nulla quies placet, in nullo sunt otia fructu,     
sed populum turbamque petunt rerumque tumultus. 
seditio clamorque iuvat, Gracchosque tenentis 
rostra volunt Montemque Sacrum rarosque Quirites; 
pacis bella probant curaeque alimenta ministrant. 
immundosque greges agitant per sordida rura;     
et fidum Laertiadae genuere syboten. 
hos generant Hyades mores surgentibus astris. 
  Ultima Lanigeri cum pars excluditur orbi, 
quae totum ostendit terris atque eruit undis, 
Olenie servans praegressos tollitur Haedos     
egelido stellata polo, qua dextera pars est, 
officio magni mater Iovis. illa Tonanti 
fida alimenta dedit pectusque implevit hiantis 
lacte suo, dedit et dignas ad fulmina vires. 
hinc trepidae mentes tremebundaque corda creantur     
suspensa ad strepitus levibusque obnoxia causis. 
his etiam ingenita est visendi ignota cupido, 
ut nova per montes quaerunt arbusta capellae, 
semper et ulterius pascentes tendere gaudent. 
  Taurus, in aversos praeceps cum tollitur ortus,     
sexta parte sui certantis luce sorores 
Pleiadas ducit. quibus aspirantibus almam 
in lucem eduntur Bacchi Venerisque sequaces 
perque dapes mensasque super petulantia corda 
et sale mordaci dulcis quaerentia risus.     
illis cura sui cultus frontisque decorae 
semper erit: tortos in fluctum ponere crines 
aut vinclis revocare comas et vertice denso 
fingere et appositis caput emutare capillis 
pumicibusque cavis horrentia membra polire     
atque odisse virum teretisque optare lacertos. 
femineae vestes, nec in usum tegmina plantis 
sed speciem, fictique placent ad mollia gressus. 
naturae pudet, atque habitat sub pectore caeca 
ambitio, et morbum virtutis nomine iactant.     
semper amare parum est: cupient et amare videri. 
  Iam vero Geminis fraterna ferentibus astra 
in caelum summoque natantibus aequore ponti 
septima pars Leporem tollit. quo sidere natis 
vix alas natura negat volucrisque meatus:     
tantus erit per membra vigor referentia ventos. 
ille prius victor stadio quam missus abibit; 
ille cito motu rigidos eludere caestus, 
nunc exire levis missas nunc mittere palmas, 
ille pilam celeri fugientem reddere planta     
et pedibus pensare manus et ludere fulcro 
mobilibusque citos ictus glomerare lacertis, 
ille potens turba perfundere membra pilarum 
per totumque vagas corpus disponere palmas, 
ut teneat tantos orbes sibique ipse reludat     
et velut edoctos iubeat volitare per ipsum. 
invigilat curis, somnos industria vincit, 
otia per varios exercet dulcia lusus. 
  Nunc Cancro vicina canam, cui parte sinistra 
consurgunt Iugulae. quibus aspirantibus orti     
te, Meleagre, colunt flammis absentibus ustum 
reddentemque tuae per mortem munera matri, 
cuius et ante necem paulatim vita sepulta est, 
atque Atalantaeos conatum ferre labores, 
et Calydonea bellantem rupe puellam     
vincentemque viros et quam potuisse videre 
virgine maius erat sternentem vulnere primo. 
quaque erat Actaeon silvis mirandus, et ante 
quam canibus nova praeda fuit, ducuntur et ipsi, 
retibus et claudunt campos, formidine montes.     
mendacisque parant foveas laqueosque tenacis 
currentisque feras pedicarum compede nectunt 
aut canibus ferrove necant praedasque reportant. 
sunt quibus in ponto studium est cepisse ferarum 
diversas facies et caeco mersa profundo     
sternere litoreis monstrorum corpora harenis 
horrendumque fretis in bella lacessere pontum 
et colare vagos inductis retibus amnes 
ac per nulla sequi dubias vestigia praedas, 
luxuriae quia terra parum, fastidit et orbem     
venter, et ipse gulam Nereus ex aequore pascit. 
  At Procyon oriens, cum iam vicesima Cancro 
septimaque ex undis pars sese emergit in astra, 
venatus non ille quidem verum arma creatis 
venandi tribuit. catulos nutrire sagacis     
et genus a proavis, mores numerare per urbes, 
retiaque et valida venabula cuspide fixa 
lentaque correctis formare hastilia nodis, 
et quaecumque solet venandi poscere cura 
in proprios fabricare dabit venalia quaestus.     
  Cum vero in vastos surget Nemeaeus hiatus, 
exoritur candens latratque Canicula flammas 
et rabit igne suo geminatque incendia solis. 
qua subdente facem terris radiosque vomente 
divinat cineres orbes fatumque supremum     
sortitur, languetque suis Neptunus in undis, 
et viridis nemori sanguis decedit et herbis. 
cuncta peregrinos orbes animalia quaerunt 
atque eget alterius mundus; natura suismet 
aegrotat morbis nimios obsessa per aestus     
inque rogo vivit: tantus per sidera fervor 
funditur atque uno cessant in lumine cuncta. 
haec ubi se ponto per primas extulit oras, 
nascentem quam nec pelagi restinxerit unda, 
effrenos animos violentaque pectora finget     
irarumque dabit fluctus odiumque metumque 
totius vulgi. praecurrunt verba loquentis, 
ante os est animus nec magnis concita causis 
corda micant et lingua rabit latratque loquendo, 
morsibus et crebris dentes in voce relinquit.     
ardescit vino vitium, viresque ministrat 
Bacchus et in flammam saevas exsuscitat iras. 
nec silvas rupesque timent vastosque leones 
aut spumantis apri dentes atque arma ferarum, 
effunduntque suas concesso in corpore flammas.     
ne talis mirere artes sub sidere tali, 
cernis ut ipsum etiam sidus venetur in astris; 
praegressum quaerit Leporem comprendere cursu. 
  Ultima pars magni cum tollitur orta Leonis, 
Crater auratis surgit caelatus ab astris.     
inde trahit quicumque genus moresque, sequetur 
irriguos ruris campos amnesque lacusque, 
et te, Bacche, tuas nubentem iunget ad ulmos, 
disponetve iugis imitatus fronde choreas, 
robore vel proprio fidentem in bracchia ducet     
teque tibi credet semperque, ut matre resectum, 
abiunget thalamis, segetemque interseret uvis, 
quaeque alia innumeri cultus est forma per orbem 
pro regione colet. nec parce vina recepta 
hauriet, emeritis et fructibus ipse fruetur     
gaudebitque mero mergetque in pocula mentem. 
nec solum terrae spem credet in annua vota: 
annonae quoque vectigal mercesque sequetur 
praecipue quas umor alit nec deserit unda. 
talis effinget Crater umoris amator.     
  Iam subit Erigone. quae cum tibi quinque feretur 
partibus ereptis ponto, tollentur ab undis 
clara Ariadnaeae quondam monumenta coronae 
et mollis tribuent artes. hinc dona puellae 
namque nitent, illinc oriens est ipsa puella.     
ille colet nitidis gemmantem floribus hortum 
caeruleumque oleis viridemve in gramine collem.     
pallentis violas et purpureos hyacinthos     
liliaque et Tyrias imitata papavera luces 
vernantisque rosae rubicundo sanguine florem 
conseret et veris depinget prata figuris.     
aut varios nectet flores sertisque locabit 
effingetque suum sidus similisque <coronas 
Cnosiacae faciet; calamosque> in mutua pressos    a 
incoquet atque Arabum Syriis mulcebit odores 
et medios unguenta dabit referentia flatus, 
ut sit adulterio sucorum gratia maior. 
munditiae <cordi> cultusque artesque decorae 
et lenocinium vitae praesensque voluptas. 
Virginis hoc anni poscunt floresque Coronae. 
  At, cum per decimam consurgens horrida partem     
Spica feret prae se vallantis corpus aristas, 
arvorum ingenerat studium rurisque colendi 
seminaque in faenus sulcatis credere terris 
usuramque sequi maiorem sorte receptis 
frugibus innumeris atque horrea quaerere messi     
(quod solum decuit mortalis nosse metallum: 
nulla fames, non ulla forent ieiunia terris; 
dives erat census saturatis gentibus <olim 
argenti venis aurique latentibus> orbi)    a 
et, si forte labor vires tardaverit, artes 
quis sine nulla Ceres, non ullus seminis usus, 
subdere fracturo silici frumenta superque 
ducere pendentis orbes et mergere farra 
ac torrere focis hominumque alimenta parare 
atque unum genus in multas variare figuras. 
et, quia dispositis habitatur spica per artem     
frugibus, ac structo similis componitur ordo, 
seminibusque suis cellas atque horrea praebet, 
sculpentem faciet sanctis laquearia templis 
condentemque novum caelum per tecta Tonantis. 
haec fuerat quondam divis concessa figura,     
nunc iam luxuriae pars est: triclinia templis 
concertant, tectique auro iam vescimur auro. 
  Sed parte octava surgentem cerne Sagittam 
Chelarum. dabit haec iaculum torquere lacertis, 
et calamum nervis, glaebas et mittere virgis,     
pendentemque suo volucrem deprendere caelo, 
cuspide vel triplici securum figere piscem. 
quod potius dederim Teucro sidusve genusve, 
teve, Philoctete, cui malim credere parti? 
Hectoris ille faces arcu taedamque fugavit,     
mittebat saevos ignes quae mille carinis. 
hic sortem pharetra Troiae bellique gerebat, 
maior et armatis hostis subsederat exul. 
quin etiam ille pater tali de sidere cretus 
esse potest, qui serpentem super ora cubantem     
infelix nati somnumque animamque bibentem 
sustinuit misso petere ac prosternere telo. 
ars erat esse patrem; vicit natura periclum 
et pariter iuvenem somnoque ac morte levavit 
tunc iterum natum et fato per somnia raptum.     
  At, cum secretis improvidus Haedus in antris 
erranti similis fratrum vestigia quaerit 
postque gregem longo producitur intervallo, 
sollertis animos agitataque pectora in usus 
effingit varios nec deficientia curis     
nec contenta domo. populi sunt illa ministra 
perque magistratus et publica iura feruntur. 
non illo coram digitos quaesiverit hasta, 
defueritque bonis sector, poenamque lucretur 
noxius et patriam fraudarit debitor aeris.     
cognitor est urbis. nec non lascivit amores 
in varios ponitque forum suadente Lyaeo, 
mobilis in saltus et scaenae mollior arte. 
  Nunc surgente Lyra testudinis enatat undis 
forma per heredem tantum post fata sonantis,     
qua quondam somnumque fretis Oeagrius Orpheus 
et sensus scopulis et silvis addidit aures 
et Diti lacrimas et morti denique finem. 
hinc venient vocis dotes chordaeque sonantis 
garrulaque <in> modulos diversa tibia forma     
et quodcumque manu loquitur flatuque movetur. 
ille dabit cantus inter convivia dulcis 
mulcebitque sono Bacchum noctemque tenebit. 
quin etiam curas inter secreta movebit 
carmina furtivo modulatus murmure vocem,     
solus et ipse suas semper cantabit ad aures, 
sic dictante Lyra, cum pars vicesima sexta 
Chelarum surget, quae cornua ducet ad astra. 
  Quid regione Nepae vix partes octo trahentis 
Ara ferens turis stellis imitantibus ignem,     
in qua devoti quondam cecidere Gigantes, 
nec prius armavit violento fulmine dextram 
Iuppiter, ante deos quam constitit ipse sacerdos? 
quos potius fingent ortus quam templa colentis 
atque auctoratos in tertia iura ministros,     
divorumque sacra venerantis numina voce, 
paene deos et qui possint ventura videre? 
  Quattuor appositis Centaurus partibus effert 
sidera et ex ipso mores nascentibus addit. 
aut stimulis agitabit onus mixtasque iugabit     
semine quadrupedes aut curru celsior ibit 
aut onerabit equos armis aut ducet in arma. 
ille tenet medicas artes ad membra ferarum 
et non auditos mutarum tollere morbos. 
hoc est artis opus, non exspectare gementis     
et sibi non aegrum iamdudum credere corpus. 
  Hunc subit Arcitenens, cuius pars quinta nitentem 
Arcturum ostendit ponto. quo tempore natis 
Fortuna ipsa suos audet committere census, 
regalis ut opes et sancta aeraria servent     
regnantes sub rege suo rerumque ministri, 
tutelamque gerant populi, domibusve regendis 
praepositi curas alieno limine claudant. 
  Arcitenens cum se totum produxerit undis, 
ter decima sub parte feri formantibus astris     
plumeus in caelum nitidis Olor evolat alis. 
quo surgente trahens lucem matremque relinquens 
ipse quoque aerios populos caeloque dicatum 
alituum genus in studium censusque vocabit. 
mille fluent artes: aut bellum indicere mundo     
et medios inter volucrem prensare meatus, 
aut nidis damnare suis, ramove sedentem 
pascentemve super surgentia ducere lina. 
atque haec in luxum. iam ventri longius itur 
quam modo militiae: Numidarum pascimur oris     
Phasidos et lucis; arcessitur inde macellum 
unde aurata novo devecta est aequore pellis. 
quin etiam linguas hominum sensusque docebit 
aerias volucres novaque in commercia ducet 
verbaque praecipiet naturae lege negata.     
ipse deum Cycnus condit vocemque sub illo 
non totus volucer, secumque immurmurat intus. 
nec te praetereant clausas qui culmine summo 
pascere aves Veneris gaudent et reddere caelo 
aut certis revocare notis, totamve per urbem     
qui gestant caveis volucres ad iussa paratas, 
quorum omnis parvo consistit passere census. 
has erit et similis tribuens Olor aureus artes. 
  Anguitenens magno circumdatus orbe draconis, 
cum venit in regione tuae, Capricorne, figurae,     
non inimica facit serpentum membra creatis. 
accipient sinibusque suis peploque fluenti 
osculaque horrendis iungent impune venenis. 
  At, cum se patrio producens aequore Piscis 
in caelumque ferens alienis finibus ibit,     
quisquis erit tali capiens sub tempore vitam, 
litoribus ripisve suos circumferet annos, 
pendentem et caeco captabit in aequore piscem, 
et perlucentis cupiens prensare lapillos     
verticibus mediis oculos immittet avaros 
cumque suis domibus concha valloque latentis     
protrahet immersus. nihil est audere relictum: 
quaestus naufragio petitur corpusque profundo 
immissum pariter quam praeda exquiritur ipsa. 
nec semper tanti merces est parva laboris: 
censibus aequantur conchae, lapidumque nitore 
vix quisquam est locuples. oneratur terra profundo.     
tali sorte suas artes per litora tractat, 
aut emit externos pretio mutatque labores 
institor aequoreae varia sub imagine mercis. 
  Cumque Fidis magno succedunt sidera mundo 
quaesitor scelerum veniet vindexque reorum,     
qui commissa suis rimabitur argumentis 
in lucemque trahet tacita latitantia fraude. 
hinc etiam immitis tortor poenaeque minister 
et quisquis verove favet culpamve perodit 
proditur atque alto qui iurgia pectore tollat.     
  Caeruleus ponto cum se Delphinus in astra 
erigit et squamam stellis imitantibus exit, 
ambiguus terrae partus pelagique creatur. 
nam, velut ipse citis perlabitur aequora pinnis 
nunc summum scindens pelagus nunc alta profundi     
et sinibus vires sumit fluctumque figurat, 
sic, venit ex illo quisquis, volitabit in undis. 
nunc alterna ferens in lentos bracchia tractus 
<conspicuus franget spumanti limite pontum>    a 
et plausa resonabit aqua, nunc aequore mersas 
diducet palmas furtiva biremis in ipso, 
nunc in aquas rectus veniet passuque natabit 
et vada mentitus reddet super aequora campum; 
aut immota ferens in tergus membra latusque 
non onerabit aquas summisque accumbet in undis 
pendebitque super, totus sine remige velum.     
illis in ponto iucundum est quaerere pontum, 
corporaque immergunt undis ipsumque sub antris 
Nerea et aequoreas conantur visere Nymphas, 
exportantque maris praedas et rapta profundo 
naufragia atque imas avidi scrutantur harenas.     
par ex diverso studium sociatur utrumque 
in genus atque uno digestum semine surgit. 
adnumeres etiam illa licet cognata per artem 
corpora, quae valido saliunt excussa petauro 
alternosque cient motus, elatus et ante     
nunc iacet atque huius casu suspenditur ille, 
membrave per flammas orbesque emissa flagrantis, 
quae delphina suo per inane imitantia motu     
molliter ut liquidis per humum ponuntur in undis     
et viduata volant pinnis et in aere ludunt.     
at, si deficient artes, remanebit in illis 
materies tamen apta; dabit natura vigorem 
atque alacris cursus campoque volantia membra. 
  Sed regione means Cepheus umentis Aquari 
non dabit in lusum mores. facit ora severae     
frontis <is> ac vultus componit pondere mentis. 
pascentur curis veterumque exempla revolvent 
semper et antiqui laudabunt verba Catonis. 
componet teneros etiam qui nutriat annos     
et dominum dominus praetextae lege sequatur 
quodque agat id credat, stupefactus imagine iuris, 
tutorisve supercilium patruive rigorem.     
quin etiam tragico praestabunt verba coturno,     
cuius erit, quamquam in chartis, stilus ipse cruentus 
nec minus hae scelerum facie rerumque tumultu 
gaudebunt. vix una trium memorare sepulcra 
ructantemque patrem natos solemque reversum 
et caecum sine nube diem, Thebana iuvabit 
dicere bella uteri mixtumque in fratre parentem, 
quin et Medeae natos fratremque patremque,     
hinc vestes flammas illinc pro munere missas 
aeriamque fugam natosque ex ignibus annos. 
mille alias rerum species in carmina ducent; 
forsitan ipse etiam Cepheus referetur in actus. 
et, siquis studio scribendi mitior ibit,     
comica componet laetis spectacula ludis, 
ardentis iuvenes raptasque in amore puellas 
elusosque senes agilisque per omnia servos, 
quis in cuncta suam produxit saecula vitam 
doctior urbe sua linguae sub flore Menander,     
qui vitae ostendit vitam chartisque sacravit. 
et, si tanta operum vires commenta negarint, 
externis tamen aptus erit, nunc voce poetis 
nunc tacito gestu referensque affectibus ora, 
et sua dicendo faciet,    a 
scaenisque togatos    b 
aut magnos heroas aget,    a 
solusque per omnis    b 
ibit personas et turbam reddet in uno; 
omnis fortunae vultum per membra reducet,     
aequabitque choros gestu cogetque videre 
praesentem Troiam Priamumque ante ora cadentem. 
  Nunc Aquilae sidus referam, quae parte sinistra 
rorantis iuvenis, quem terris sustulit ipsa, 
fertur et extentis praedam circumvolat alis. 
fulmina missa refert et caelo militat ales 
bis sextamque notat partem fluvialis Aquari.     
illius in terris orientis tempore natus 
ad spolia et partas surget vel caede rapinas 
nec pacem bello, civem discernet ab hoste,     
cumque hominum derit strages, dabit ille ferarum.     
ipse sibi lex est, et qua fert cumque voluntas     
praecipitant vires; laus est contemnere cuncta. 
et, si forte bonis accesserit impetus ausis, 
improbitas fiet virtus, et condere bella 
et magnis patriam poterit ditare triumphis. 
et, quia non tractat volucris sed suggerit arma     
immissosque refert ignes et fulmina reddit, 
regis erit magnive ducis per bella minister 
ingentisque suis praestabit viribus usus. 
  At, cum Cassiope bis denis partibus actis 
aequorei iuvenis dextra de parte resurgit,     
artifices auri faciet, qui mille figuris 
vertere opus possint caraeque acquirere dotem 
materiae et lapidum vivos miscere colores. 
hinc Augusta nitent sacratis munera templis, 
aurea Phoebeis certantia lumina flammis     
gemmarumque umbra radiantes lucibus ignes. 
hinc Pompeia manent veteris monumenta triumphi 
et Mithridateos vultus induta tropaea,     
non exstincta die semperque recentia flammis.     
hinc lenocinium formae cultusque repertus 
corporis atque auro quaesita est gratia frontis 
perque caput ducti lapides per colla manusque 
et pedibus niveis fulserunt aurea vincla. 
quid potius matrona velit tractare creatos     
quam factum revocare suos quod possit ad usus? 
ac, ne materies tali sub munere desit, 
quaerere sub terris aurum furtoque latentem 
naturam eruere <omnem> orbemque invertere praedae 
imperat et glaebas inter deprendere gazam     
invitamque novo tandem producere caelo. 
ille etiam fulvas avidus numerabit harenas 
perfundetque novo stillantia litora ponto 
parvaque ramentis faciet momenta minutis 
Pactolive leget census spumantis in aurum;     
aut coquet argenti glaebas venamque latentem     
eruet et silicem rivo saliente liquabit; 
aut facti mercator erit per utrumque metalli, 
alterum et alterius semper mutabit ad usus. 
talia Cassiope nascentum pectora finget. 
  Andromedae sequitur sidus, quae Piscibus ortis 
bis sex in partes caelo venit aurea dextro. 
hanc quondam poenae dirorum culpa parentum     
prodidit, infestus totis cum finibus omnis 
incubuit pontus, fluitavit naufraga tellus, 
et quod erat regnum pelagus fuit. una malorum     
proposita est merces, vesano dedere ponto     
Andromedan, teneros ut belua manderet artus. 
hic hymenaeus erat, solataque publica damna 
privatis lacrimans ornatur victima poenae 
induiturque sinus non haec ad vota paratos, 
virginis et vivae rapitur sine funere funus. 
at, simul infesti ventum est ad litora ponti, 
mollia per duras panduntur bracchia cautes;     
astrinxere pedes scopulis, iniectaque vincla, 
et cruce virginea moritura puella pependit. 
servatur tamen in poena vultusque pudorque; 
supplicia ipsa decent; nivea cervice reclinis 
molliter ipsa suae custos est visa figurae.     
defluxere sinus umeris fugitque lacertos 
vestis et effusi scapulis haesere capilli. 
te circum alcyones pinnis planxere volantes 
fleveruntque tuos miserando carmine casus 
et tibi contextas umbram fecere per alas.     
ad tua sustinuit fluctus spectacula pontus 
assuetasque sibi desit perfundere rupes, 
extulit et liquido Nereis ab aequore vultus 
et, casus miserata tuos, roravit et undas. 
ipsa levi flatu refovens pendentia membra     
aura per extremas resonavit flebile rupes. 
tandem Gorgonei victorem Persea monstri 
felix illa dies redeuntem ad litora duxit. 
isque, ubi pendentem vidit de rupe puellam, 
deriguit, facie quem non stupefecerat hostis,     
vixque manu spolium tenuit, victorque Medusae 
victus in Andromeda est. iam cautibus invidet ipsis 
felicisque vocat, teneant quae membra, catenas; 
et, postquam poenae causam cognovit ab ipsa, 
destinat in thalamos per bellum vadere ponti,     
altera si Gorgo veniat, non territus illa. 
concitat aerios cursus flentisque parentes 
promissu vitae recreat pactusque maritam 
ad litus remeat. gravidus iam surgere pontus 
coeperat ac longo fugiebant agmine fluctus     
impellentis onus monstri. caput eminet undas 
scindentis pelagusque vomit, circumsonat aequor 
dentibus, inque ipso rapidum mare navigat ore; 
hinc vasti surgunt immensis torquibus orbes 
tergaque consumunt pelagus. sonat undique Phorcys     
atque ipsi metuunt montes scopulique ruentem. 
infelix virgo, quamvis sub vindice tanto 
quae tua tunc fuerat facies! quam fugit in auras 
spiritus! ut toto caruerunt sanguine membra, 
cum tua fata cavis e rupibus ipsa videres     
adnantemque tibi poenam pelagusque ferentem 
quantula praeda maris! quassis hic subvolat alis 
Perseus et semet caelo iaculatur in hostem 
Gorgoneo tinctum defigens sanguine ferrum. 
illa subit contra versamque a gurgite frontem     
erigit et tortis innitens orbibus alte 
emicat ac toto sublimis corpore fertur. 
sed, quantum illa subit, semper, iaculata profundo, 
in tantum revolat laxumque per aethera ludit 
Perseus et ceti subeuntis verberat ora.     
nec cedit tamen illa viro, sed saevit in auras 
morsibus, et vani crepitant sine vulnere dentes; 
efflat et in caelum pelagus mergitque volantem 
sanguineis undis pontumque exstillat in astra. 
spectabat pugnam pugnandi causa puella,     
iamque oblita sui metuit pro vindice tali 
suspirans animoque magis quam corpore pendet. 
tandem confossis subsedit belua membris 
plena maris summasque iterum remeavit ad undas 
et magnum vasto contexit corpore pontum,     
tum quoque terribilis nec virginis ore videnda. 
perfundit liquido Perseus in marmore corpus, 
maior et ex undis ad cautes pervolat altas 
solvitque haerentem vinclis de rupe puellam 
desponsam pugna, nupturam dote mariti.     
hic dedit Andromedae caelum stellisque sacravit 
mercedem tanti belli, quo concidit ipsa 
Gorgone non levius monstrum pelagusque levavit. 
  Quisquis in Andromedae surgentis tempora ponto 
nascitur, immitis veniet poenaeque minister     
carceris et duri custos, quo stante superbe 
prostratae iaceant miserorum in limine matres 
pernoctesque patres cupiant extrema suorum 
oscula et in proprias animam transferre medullas. 
carnificisque venit mortem vendentis imago     
accensosque rogos, cui stricta saepe securi 
supplicium vectigal erit, qui denique posset 
pendentem e scopulis ipsam spectare puellam, 
vinctorum dominus sociusque in parte catenae 
interdum, poenis ut noxia corpora servet.     
  Piscibus exortis cum pars vicesima prima 
signabit terrae limen, fulgebit et orbi, 
aerius nascetur Equus caeloque volabit, 
velocisque dabit sub tali tempore partus 
omne per officium vigilantia membra ferentis.     
hic glomerabit equo gyros dorsoque superbus 
ardua bella geret rector cum milite mixtus; 
hic stadium fraudare fide poteritque videri 
mentitus passus et campum tollere cursu. 
nam quis ab extremo citius revolaverit orbe     
nuntius extremumve levis penetraverit orbem? 
vilibus ille etiam sanabit vulnera sucis 
quadrupedum, et medicas herbas in membra ferarum 
noverit, humanos et quae nascentur ad usus. 
  Nixa genu species et Graio nomine dicta     
Engonasin, cui nulla fides sub origine constat, 
dextra per extremos attollit lumina Pisces. 
hinc fuga nascentum, dolus insidiaeque creantur, 
grassatorque venit media metuendus in urbe. 
et, si forte aliquas animus consurget in artes,     
in praerupta dabit studium, vendetque periclo 
ingenium, ac tenuis ausus sine limite gressus 
certa per extentos ponet vestigia funes 
et caeli meditatus iter vestigia perdet 
paene sua et pendens populum suspendet ab ipso.     
  Laeva sub extremis consurgunt sidera Ceti 
Piscibus Andromedan ponto caeloque sequentis. 
hoc trahit in pelagi caedes et vulnera natos 
squamigeri gregis, extentis laqueare porfundum 
retibus et pontum vinclis artare furentis;     
et velut in laxo securas aequore phocas 
carceribus claudent raris et compede nectent 
incautosque trahent macularum nemine thynnos. 
nec cepisse sat est: luctantur corpora nodis 
exceptantque novas acies ferroque necantur,     
inficiturque suo permixtus sanguine pontus. 
tum quoque, cum toto iacuerunt litore praedae, 
altera fit caedis caedes: scinduntur in artus, 
corpore et ex uno varius discribitur usus. 
illa datis melior, sucis pars illa retentis.     
hinc sanies pretiosa fluit floremque cruoris 
evomit ex mixto gustum sale temperat oris; 
illa putris turbae strages confunditur omnis 
permiscetque suas alterna in damna figuras 
communemque cibis usum sucumque ministrat.     
aut, cum caeruleo stetit ipsa simillima ponto 
squamigerum nubes turbaque immobilis haeret, 
excipitur vasta circum vallata sagena 
ingentisque lacus et Bacchi dolia complet 
umorisque vomit socias per mutua dotes     
et fluit in liquidam tabem resoluta medullas. 
quin etiam magnas poterunt celebrare salinas 
et pontum coquere et ponti secernere virus, 
cum solidum certo distendunt margine campum 
appelluntque suo deductum ex aequore fluctum     
claudendoque negant abitum: sic suscipit undas 
area et epoto per solem umore nitescit. 
congeritur siccum pelagus mensisque profundi 
canities detonsa maris, spumaeque rigentis 
ingentis faciunt tumulos, pelagique venenum,     
quo perit usus aquae suco corruptus amaro, 
vitali sale permutant redduntque salubre. 
  At, revoluta polo cum primis vultibus Arctos 
ad sua perpetuos revocat vestigia passus 
numquam tincta vadis sed semper flexilis orbe,     
[aut Cynosura minor cum prima luce resurgit 
et pariter vastusve Leo vel Scorpius acer 
nocte sub extrema promittunt iura diei] 
non inimica ferae tali sub tempore natis 
ora ferent, placidasque regent commercia gentes.     
ille manu vastos poterit frenare leones 
et palpare lupos, pantheris ludere captis, 
nec fugiet validas cognati sideris ursas 
inque artes hominum perversaque munera ducet; 
ille elephanta premet dorso stimulisque movebit     
turpiter in tanto cedentem pondere punctis; 
ille tigrim rabie solvet pacique domabit, 
quaeque alia infestant furiis animalia terras 
iunget amicitia secum, catulosque sagacis 
        *              a 
has stellis proprias vires et tempora rerum     
constituit magni quondam fabricator Olympi. 
        *              b 
tertia Pleiadas dotavit forma sorores 
femineum rubro vultum suffusa pyropo, 
invenitque parem sub te, Cynosura, colorem, 
et quos Delphinus iaculatur quattuor ignes 
Deltotonque tribus facibus, similique nitentem 
luce Aquilam et flexos per lubrica terga dracones.     
tum quartum sextumque genus discernitur omni 
e numero, summamque gradus qui iungit utramque. 
maxima pars numero censu concluditur imo, 
quae neque per cunctas noctes neque tempore in omni 
resplendet vasto caeli summota profundo,     
sed, cum clara suos avertit Delia cursus 
cumque vagae stellae terris sua lumina condunt, 
mersit et ardentis Orion aureus ignes 
signaque transgressus permutat tempora Phoebus, 
effulget tenebris et nocte accenditur atra.     
tum conferta licet caeli fulgentia templa 
cernere seminibus <minimis> totumque micare 
stipatum stellis mundum nec cedere summa     
floribus aut siccae curvum per litus harenae, 
sed, quot eant semper nascentes aequore fluctus, 
quot delapsa cadant foliorum milia silvis, 
amplius hoc ignes numero volitare per orbem. 
utque per ingentis populus discribitur urbes, 
principiumque patres retinent et proximum equester     
ordo locum, populumque equiti populoque subire 
vulgus iners videas et iam sine nomine turbam, 
sic etiam magno quaedam res publica mundo est 
quam natura facit, quae caelo condidit urbem. 
sunt stellae procerum similes, sunt proxima primis     
sidera, suntque gradus atque omnia iusta priorum: 
maximus est populus summo qui culmine fertur; 
cui si pro numero vires natura dedisset, 
ipse suas aether flammas sufferre nequiret, 
totus et accenso mundus flagraret Olympo."
68,Statius,theb_5,"Pulsa sitis fluvio, populataque gurgitis altum   agmina linquebant ripas amnemque minorem;  acrior et campum sonipes rapit et pedes arva  implet ovans, rediere viris animique minaeque  votaque, sanguineis mixtum ceu fontibus ignem hausissent belli magnasque in proelia mentes.  dispositi in turmas rursus legemque severi  ordinis, ut cuique ante locus ductorque, monentur  instaurare vias. tellus iam pulvere primo  crescit, et armorum transmittunt fulgura silvae. qualia trans pontum Phariis deprensa serenis  rauca Paraetonio decedunt agmina Nilo,  quo  fera cogit hiemps: illae clangore fugaci,  umbra fretis arvisque, volant, sonat avius aether.  iam Borean imbresque pati, iam nare solutis amnibus et nudo iuvat aestivare sub Haemo.  Hic rursus simili procerum vallante corona  dux Talaionides, antiqua ut forte sub orno stabat et admoti nixus Polynicis in hastam:  at tamen, o quaecumque es
ait, cui — gloria tanta  — venimus innumera e fato  debere cohortes, quem non ipse deum sator aspernetur honorem,  dic age, quando tuis alacres absistimus undis,  quae domus aut tellus, animam quibus hauseris astris?  dic, quis et ille pater? neque enim tibi numina longe,  transierit fortuna licet, maiorque per ora sanguis, et adflicto spirat reverentia vultu.
Ingemit, et paulum fletu cunctata modesto  Lemnias orsa refert: immania vulnera, rector,  integrare iubes, Furias et Lemnon et artis arma inserta toris debellatosque pudendo  ense mares; redit ecce nefas et frigida cordi  Eumenis. o miserae, quibus hic furor additus! o nox!  o pater! illa ego nam, pudeat ne forte benignae  hospitis, illa, duces, raptum quae sola parentem occului. quid longa malis exordia necto?  et vos arma vocant magnique in corde paratus,  hoc memorasse sat est: claro generata Thoante  servitum Hypsipyle vestri fero capta Lycurgi.
Advertere animos, maiorque et honora videri parque operi tanto; cunctis tunc noscere casus  ortus amor, pater ante alios hortatur Adrastus: immo age, dum primi longe damus agmina vulgi  — nec facilis Nemee latas evolvere vires,  quippe obtenta comis et ineluetabilis umbra —  pande nefas laudesque tuas gemitusque tuorum,  unde hos advenias regno deiecta labores.
Dulce loqui miseris veteresque reducere questus,  incipit: Aegaeo premitur circumflua Nereo  Lemnos, ubi ignifera fessus respirat ab Aetna Mulciber; ingenti tellurem proximus umbra  vestit Athos nemorumque obseurat imagine pontum;  Thraces arant contra, Thracum fatalia nobis  litora, et inde nefas, florebat dives alumnis  terra, nec illa Samo fama Delove sonanti peior et innumeris quas spumifer adsilit Aegon.  dis visum turbare domos, nec pectora culpa  nostra vacant: nullos Veneri sacravimus ignis,  nulla deae sedes; movet et caelestia quondam  corda dolor lentoque inrepunt agmine Poenae. illa Paphon veterem centumque altaria linquens  nec vultu nec crine prior solvisse iugalem  ceston et Idalias procul ablegasse volucres  fertur, erant certe, media quae noctis in umbra  divam alios ignes maioraque tela gerentem Tartareas inter thalamis volitasse sorores  vulgarent, utque implicitis arcana domorum  anguibus et saeva formidine nupta replesset  limina nec fidi populum miserata mariti. protinus a Lemno teneri fugistis Amores, mutus Hymen versaeque faces et frigida iusti  cura tori! nullae redeunt in gaudia noctes,  nullus in amplexu sopor est, Odia aspera ubique  et Furor et medio recubat Discordia lecto.   cura viris tumidos adversa Thracas in ora  eruere et saevam bellando frangere gentem,  cumque domus contra stantesque in litore nati,  dulcius Edonas  hiemes Arctonque prementem  excipere, aut tandem tacita post proelia nocte  fractorum subitas torrentum audire ruinas. illae autem tristes — nam me tunc libera curis  virginitas annique tegunt — sub nocte dieque  adsiduis aegrae in lacrimis solantia miscent  conloquia, aut saevam spectant trans aequora Thracen.  Sol operum medius summo librabat Olympo lucentes, ceu staret, equos; quater axe sereno  intonuit, quater antra dei fumantis anhelos  exseruere apices, ventisque absentibus Aegon  motus et ingenti percussit litora ponto:  cum subito horrendas aevi matura Polyxo. tollitur in furias thalamisque insueta relictis  evolat. insano veluti Teumesia thyias  rapta deo, cum sacra vocant Idaeaque suadet  buxus et a summis auditus montibus Euhan:  sic erecta genas aciemque offusa  trementi sanguine desertam rabidis clamoribus urbem  exagitat, clausasque domos et limina pulsans concilium vocat; infelix comitatus eunti  haerebant nati. atque illae non segnius omnes  erumpunt tectis, summasque ad Pallados arces impetus: huc propere stipamur et ordine nullo  congestae; stricto mox ense silentia iussit  hortatrix scelerum et medio sic ausa profari:  'rem summam instinctu superum meritique doloris,  o viduae — Armate animos et pellite sexum! —  Lemniades, sancire paro; si taedet inanes  aeternum servare domos turpemque iuventae  flore situm et longis steriles in luctibus annos,  inveni, promitto, viam — nec numina desunt —  qua renovanda Venus: modo par insumite robur luctibus, atque adeo primum hoc mihi noscere detur.  tertia canet hiemps; cui conubialia vincla  aut thalami secretus honos? cui coniuge pectus  intepuit? cuius vidit Lucina labores,  dicite, vel iustos cuius pulsantia menses vota tument? qua pace feras volucresque iugari  mos datus, heu segnes! potuitne ultricia Graius  virginibus dare tela pater laetusque dolorum  sanguine securos iuvenum perfundere somnos:  at nos volgus iners? quodsi propioribus actis est opus, ecce animos doceat Rhodopeia coniunx,  ulta manu thalamos pariterque epulata marito.  nec vos immunis scelerum securave cogo:  plena mihi domus atque ingens, en cernite, sudor.  quattuor hos una, decus et solacia patris, in gremio, licet amplexu lacrimisque morentur,  transadigam ferro saniemque et vulnera fratrum  miscebo patremque simul spirantibus addam,  ecqua tot in caedes animum promittit? ' Agebat pluribus; adverso nituerunt vela profundo: Lcmnia classis erat. rapuit gavisa Polyxo  fortunam atque iterat: 'superisne vocantibus ultro  desumus? ecce rates! deus hos, deus ultor in iras  adportat coeptisque favet, nec imago quietis  vana meae: nudo stabat Venus ense, videri clara mihi somnosque super quid perditis aevum?
inquit age aversis thalamos purgate maritis,  ipsa faces alias melioraque foedera iungam.
dixit, et hoc ferrum stratis, hoc, credite, ferrum  imposuit, quin o miserae, dum tempus agi  rem, consulite; en validis spumant eversa lacertis  aequora, Bistonides veniunt fortasse maritae.'  hinc stimuli ingentes, magnusque advolvitur astris  clamor. Amazonio Scythiam fervere tumultu  lunatumque putes agmen descendere, ubi arma indulget pater et saevi movet ostia Belli,  nec varius fremor aut studia in contraria rapti  dissensus, ut plebe solet: furor omnibus idem,  idem animus solare domos iuvenumque senumque praecipitare colos plenisque adfrangere parvos uberibus ferroque omnes exire per annos,  tunc viridi luco  — lucus iuga celsa Minervae  propter opacat humum niger ipse, sed insuper ingens  mons premit et gemina pereunt ealigne soles —  hic sanxere fidem, tu Martia testis Enyo atque inferna Ceres, Stygiaeque Acheronte recluso  ante preces venere deae; sed fallit ubique  mixta venus, venus arma tenet, venus admovet iras.  nec de more cruor: natum Charopeia coniunx  obtulit, accingunt sese et mirantia ferro pectora congestisque avidae simul undique dextris  perfringunt, ae dulce nefas in sanguine vivo  coniurant, matremque recens circumvolat umbra,  talia cernenti mihi quantus in ossibus horror,  quisve per ora color! qualis cum cerva cruentis circumventa lupis, nullum cui pectore molli  robur et in volucri tenuis fiducia cursu,  praecipitat suspensa fugam, iamiamque teneri  credit et elusos audit concurrere morsus.  Illi aderant, primis iamque offendere carinae litoribus, certant saltu contingere terram  praecipites, miseri, quos non aut horrida virtus  Marte sub Odrysio, aut medii inclementia ponti  hauserit! alta etiam superum delubra vaporant  promissasque trahunt pecudes: niger omnibus aris ignis, et in nullis spirat deus integer extis. tardius umenti noctem deiecit Olympo  Iuppiter et versum miti, reor, aethera cura  sustinuit, dum fata vetat, nec longius umquam  cessavcre novae perfecto sole tenebrae. sera tamen mundo venerunt astra, sed illis  et Paros et nemorosa Thasos crebraeque relucent  Cyelades; una gravi penitus latet obruta caelo  Lemnos,in hane tristes nebulae,et plagacaeca superne  texitur, una vagis Lemnos non agnita nautis. iam domibus fusi et nemorum per opaea sacrorum  ditibus indulgent epulis vacuantque profundo  aurum immane mero, dum quae per Strymona pugnae,  quis Rhodope gelidove labor sudatus in Haemo,  enumerare vacat, nec non, manus impia, nuptae serta inter festasque dapes quo maxima cultu  quaeque iacent; dederat mites Cytherea suprema  nocte viros longoque brevem post tempore pacem  nequiquam et miseros perituro adflaverat igni.  conticuere chori, dapibus ludoque licenti fit modus et primae decrescunt murmura noctis,  cum consanguinei mixtus caligine Leti  rore madens Stygio morituram amplectitur urbem  Somnus et implacido  fundit gravia otia cornu  secernitque viros, vigilant nuptaeque nurusque in scelus, atque hilares acuunt fera tela Sorores,  invasere nefas, cuncto sua regnat Erinys  pectore, non aliter Scythicos armenta per agros  Hyrcanae elausere leae, quas exigit ortu prima fames, a vidique implorant ubera nati. quos tibi nam, dubito, scelerum de mille figuris  expediam casus. Elymum temeraria Gorge  evinctum ramis altaque in mole tapetum  efflantem somno crescentia vina superstans  vulnera disiecta rimatur veste, sed illum infelix sopor admota sub morte refugit,  turbidus incertumque oculis vigilantibus hostem  occupat amplexu, nec segnius illa tenentis  pone adigit costas, donec sua pectora ferro  tangeret, is demum sceleri modus; ora supinat blandus adhuc oculisque tremens et murmure Gorgen  quaerit et indigno non solvit  bracchia collo.  non ego nunc volgi quamquam crudelia pandam  funera, sed propria luctus de stirpe recordor:  quod te, nave Cydon, quod te per colla refusis intactum, Crenaee, comis, quibus ubera mecum  obliquumque a patre genus, fortemque, timebam  quem desponsa, Gyan vidi lapsare eruentae  vulnere Myrmidones, quodque inter serta torosque  barbara ludentem fodiebat Epopea mater. fiet super aequaevum soror exarmata Lyeaste  Cydimon, heu similes perituro in corpore vultus  aspiciens floremque genae et quas finxerat auro  ipsa comas, cum saeva parens iam coniuge fuso  adstitit impellitque minis atque ingerit  ensem. ut fera, quae rabiem placido desueta magistro tardius arma movet stimulisque et verbere crebro  in mores negat ire suos, sic illa iacenti  incidit undantemque sinu conlapsa cruorem  excipit et laceros premit in nova vulnera crines. ut vero Alcimeden etiamnum in murmure truncos  ferre patris vultus et egentem sanguinis ensem  conspexi, riguere comae atque in viscera saevus  horror iit: meus ille Thoas, mea dira videri  dextra mihi! extemplo thalamis turbata paternis inferor. ille quidem dudum — quis magna tuenti  somnus? — agit versans secum, etsi lata recessit  urbe domus, quinam strepitus, quae murmura noctis,  cur fremibunda quies? trepido scelus ordine pando,  quis dolor, unde animi: 'vis nulla arcere furentes; hac sequere, o miserande; premunt aderuntque moranti,  et mecum fortasse cades' his motus et artus  erexit stratis, ferimur per devia vastae  urbis et ingentem nocturnae caedis acervum  passim, ut quosque sacris crudelis vespera lucis straverat, occulta speculamur nube latentes,  hic impressa toris ora exstantesque reclusis  pectoribus capillos magnarum et fragmina trunca  hastarum et ferro laceras per corpora vestes,  crateras pronos epulasque in caede natant.es cernere erat, iugulisque modo torrentis apertis  sanguine permixto redeuntem in pocula Bacchum,  hic iuvenum manus et nullis violabilis armis  turba senes, positique patrum super ora gementum  semineces pueri trepidas in limine vitae singultant animas, gelida non sacvius Ossa  luxuriant Lapitharum epulae, si quando profundo  Nubigenae caluere mero; vix primus ab ira  pallor, et impulsis surgunt ad proelia mensis.  Tunc primum sese trepidis sub nocte Thyoneus detexit, nato portans extrema Thoanti  subsidia, et multa subitus cum luce refulsit,  adgnovi: non ille quidem turgentia sertis  tempora nec flava crinem destrinxerat uva:  nubilus indignumque oculis liquentibus imbrem adloquitur: dum fata dabant tibi, nate, potentem  Lemnon et externis etiam servare timendam  gentibus, haud umquam iusto mea cura labori  destitit: absciderunt tristes crudelia Parcae  stamina, nec dictis, supplex quae plurima fudi ante Iovem frustra, lacrimisque avertere luctus  contigit; infandum natae concessit honorem,  adcelerate fugam, tuque, o mea digna propago,  hac rege, virgo, patrem, gemini qua bracchia muri  litus eunt: illa, qua rere  silentia, porta stat funesta Venus ferroque accincta furentes  adiuvat — unde manus, unde haec Mavortia divae  pectora? — : tu lato patrem committe profundo,  succedam curis.
ita fatus in aera rursus  solvitur et nostrum, visus arcentibus umbris, mitis iter longae claravit limite flammae. qua data signa, sequor; dein curvo robore clausum  dis pelagi ventisque et Cycladas Aegaeoni  amplexo commendo patrem, nec fletibus umquam  fit  modus alternis, ni iam dimittat Eoo Lucifer astra polo. tunc demum litore rauco  multa metu reputans et vix confisa Lyaeo  dividor, ipsa gradu nitente, sed anxia retro  pectora, nec requies, quin et surgentia caelo  flamina et e cunctis prospectem collibus undas. exoritur pudibunda dies, caelumque retexens  aversum Lemno iubar et declinia Titan  opposita iuga nube refert, patuere furores  nocturni, lucisque novae formidine cunctis,  quamquam inter similes, subitus pudor; impia terrae  infodiunt scelera aut festinis ignibus urunt. iam manus Eumenidum captasque refugerat arces  exsaturata venus; licuit sentire, quid ausae,  et turbare comas et lumina tingere fletu,  insula dives agris opibusque armisque virisque, nota situ et Getico nuper ditata triumpho,  non maris incursu, non hoste, nec aethere laevo  perdidit una omnes orbata excisaque fundo   indigenas: non arva viri, non aequora vertunt,  conticuere domus, cruor altus et oblita crasso cuncta rubent tabo, magnaeque in moenibus urbis  nos tantum et saevi spirant per culmina manes,  ipsa quoque arcanis tecti in penetralibus alto  molior igne pyram, sceptrum super armaque patris  inicio et notas regum velamina vestes, ac prope maesta rogum confusis ignibus adsto  ense cruentato, fraudemque et inania busta  plango metu, si forte premant, cassumque parenti  omen et hac dubios leti precor ire timores,  his mihi pro meritis, ut falsi criminis astu parta fides, regna  et solio considere patris  — supplicium! — datur, anne illis obsessa negarem?  accessi, saepe ante deos testata fidemque  immeritasque manus; subeo — pro dira potestas ! — exsangue imperium et maestam sine culmine Lemnon.  iam magis atque magis vigiles dolor angere sensus,  et gemitus clari, et paulatim invisa Polyxo, iam meminisse nefas, iam ponere manibus aras  concessum et multum eineres iurare sepultos,  sic ubi duetorem trepidae stabulique maritum, quem penes et saltus et adultae gloria gentis,  Massylo frangi stupuere sub hoste iuvencae,  it truncum sine honore pecus, regemque peremptum  ipse ager, ipsi amnes et muta armenta queruntur.  Ecce autem aerata dispellens aequora prora Pelias intacti late subit hospita ponti  pinus; agunt Minyae, geminus fragor ardua canet  per latera, abruptam eredas radicibus ire  Ortygiam aut fractum pelago decurrere montem,   ast ubi suspensis siluerunt aequora tonsis,  mitior et senibus cygnis et pectine Phoebi vox media de puppe venit, maria ipsa carinae  accedunt, post nosse datum est: Oeagrius illic  acclinis malo mediis intersonat Orpheus  remigiis tantosque iubet nescire labores. illis in Scythicum Borean iter oraque primi  Cyaneis artata maris, nos Thracia visu  bella ratae vario tecta incursare tumultu,  densarum pecudum aut fugientum more volucrum,  heu ubi nunc furiae? portus amplexaque litus moenia, qua longe pelago despectus aperto,  seandimus et celsas turres; huc saxa sudesque  armaque maesta virum atque infectos caedibus enses  subvectant trepidae; quin et squalentia texta  thoracum et voltu galeas intrare soluto non pudet; audaces rubuit mirata catervas  Pallas, et averso risit Gradivus in Haemo.  tunc primum ex animis praeceps amentia cessit,  nec ratis illa salo, sed divum sera per aequor  iustitia et poenae scelerum adventare videntur. iamque aberant terris, quantum Cortynia currunt  spicula, caeruleo gravidam cum Iuppiter imbri  ipsa super nubem ratis armamenta Pelasgae  sistit agens; inde horror aquis, et raptus ab omni  sole dies miscet tenebras, quis protinus unda concolor; obnixi lacerant cava nubila venti  diripiuntque fretum, nigris redit umida tellus  verticibus, totumque notis certantibus aequor  pendet et arquato iamiam prope sidera dorso  frangitur, incertae nec iam prior impetus alno, sed labat exstantem rostris modo gurgite in imo,  nune caelo Tritona ferens, nee robora prosunt  semideum heroum, puppemque insana flagellat  arbor et instabili procumbens pondere curvas  raptat aquas, remique eadunt in peetus inanes. nos quoque per rupes murorumque aggere ab omni,  dum labor ille viris fretaque indignantur et austros,  desuper invalidis fluitantia tela lacertis —  quid non ausa manus? — Telamona et Pelea eontra  spargimus, et nostro petitur Tirynthius areu. illi — quippe simul bello pelagoque laborant —  pars clipeis munire ratem, pars aequora fundo  egerere; ast alii pugnant, sed inertia motu  corpora, suspensaeque carent conamine vires,  instamus iaetu telorum, et ferrea nimbis certat hiemps, vastaeque sudes fractique molares  spieulaque et multa erinitum missile flamma  nune pelago, nune puppe cadunt, dat operta fragorem  pinus, et abiunetis regemunt tabulata cavernis,  talis Hyperborea viridis nive verberat agros Iuppiter; obruitur eampis genus omne ferarum,  deprensaeque cadunt volucres, et messis amaro  strata gelu, fragor inde iugis, inde amnibus irae.  ut vero elisit nubes Iove tortus ab alto  ignis et ingentes patuere in fulmine nautae, deriguere animi, manibusque horrore remissis  arma aliena eadunt, rediit in pectora sexus.  cernimus Aeacidas murisque immane minantem  Ancaeum et longa pellentem cuspide rupes  Iphiton; attonito manifestus in agmine supra est Amphitryoniades puppemque alternus utrimque  ingravat et medias ardet descendere in undas,  at levis et miserae nondum mihi notus Iason  transtra per et remos impressaque terga virorum  nunc magnum Oeniden, nunc ille hortatibus Idan et Talaum et cana rorantem aspargine ponti  Tyndariden iterans gelidique in nube parentis  vela laborantem Calain subnectere malo  voce manuque rogat; quatiunt impulsibus illi  nunc freta, nunc muros, sed nec spumantia cedunt aequora, et incussae redeunt a turribus hastae,  ipse graves fluctus clavumque audire negantem  lassat agens Tiphys palletque et plurima mutat  imperia ac laevas dextrasque obtorquet in undas  proram navifragis avidam concurrere saxis, donec ab extremae cuneo ratis Aesone natus  Palladios oleae, Mopsi gestamina, ramos  extulit et socium turba prohibente poposcit  foedera; praecipites vocem involvere procellae,  tunc modus armorum, pariterque exhausta quierunt  flamina, confusoque dies respexit Olympo. quinquaginta illi, trabibus de more revinetis,  eminus abrupto quatiunt nova litora saltu,  magnorum decora alta patrum, iam fronte sereni  noscendique habitu, postquam tumor  iraque cessit vultibus, arcana sic fama erumpere porta  caelicolas, si quando domos litusque rubentum  Aethiopum et mensas amor est intrare  minores;  dant Fluvii Montesque locum, tum Terra superbit  gressibus et paulum respirat caelifer Atlans. Hic et ab adserto nuper Marathone superbum  Thesea et Ismarios, Aquilonia pignora, fratres,  utraque quis rutila stridebant tempora pinna,  cernimus, hic Phoebo non indignante priorem  Admetum et durae similem nihil Orphea Thracae, tunc prolem Calydone satam generumque profundi  Nereos. ambiguo visus errore lacessunt  Oebalidae gemini; chlamys huic, chlamys ardet et illi,  ambo hastile gerunt, umeros exsertus uterque,  nudus uterque genas, simili coma fulgurat astro. audet iter magnique sequens vestigia mutat  Herculis et tarda quamvis se mole ferentem  vix cursu tener aequat Hylas Lernaeaque tollens  arma sub ingenti gaudet sudare pharetra.  Ergo iterum Venus et tacitis corda aspera flammis  Lemniadum pertemptat Amor. tunc regia Iuno arma habitusque virum pulchraeque insignia gentis  mentibus insinuat, certatimque ordine cunctae  hospitibus patuere fores; tunc primus in aris  ignis, et infandis venere oblivia curis; tunc epulae felixque sopor noctesque quietae, nec superum sine mente, reor, placuere fatentes.  forsitan et nostrae fatum excusabile culpae  noscere cura, duces, cineres furiasque meorum  testor: ut externas non sponte aut crimine taedas attigerim — scit cura deum — etsi blandus Iason  virginibus dare vincla novis: sua iura cruentum  Phasin habent; alios, Colchi, generatis amores,  iamque exuta gelu tepuerunt sidera longis  solibus, et velox in terga revolvitur annus. iam nova progenies partusque in vota soluti,  et non speratis clamatur Lemnos alumnis.  nec non ipsa tamen thalami monimenta coacti  enitor geminos, duroque sub hospite mater  nomen avi renovo; nec quae fortuna relictis nosse datur, iam plena quater quinquennia pergunt,  si modo fata sinunt aluitque rogata Lycaste.  Detumuere animi-maris, et clementior Auster  vela vocat: ratis ipsa moram portusque quietos  odit et adversi  tendit retinacula saxi. inde fugam Minyae, sociosque appellat Iason  efferus, o utinam iam tunc mea litora rectis  praetervectus aquis, cui non sua pignora cordi,  non promissa fides; certe stat fama remotis  gentibus: aequorei redierunt vellera Phrixi. ut stata lux pelago venturumque aethera sensit  Tiphys et occidui rubuere cubilia Phoebi, heu iterum gemitus, iterumque novissima nox est.  vix reserata dies, et iam rate celsus Iason  ire iubet, primoque ferit dux verbere pontum. illos e seopulis et summo vertice montis  spumea porreeti dirimentes terga profundi  prosequimur visu, donec lassavit euntes  lux oculos longumque polo contexere visa est  aequor et extremi pressit freta margine caeli. Fama subit portus, vectum trans alta Thoanta  fraterna regnare Chio, mihi erimina nulla,  et vacuos arsisse rogos; fremit impia plebes,  sontibus accensae stimulis facinusque reposeunt.  quin etiam occultae vulgo increbrescere voces: solane fida suis, nos autem in funera laetae ?  non deus haec latumque? quid imperat urbe nefanda?
talibus exanimis dictis — et triste propinquat  supplicium, nec regna iuvant — vaga litora furtim  incomitata sequor funestaque moenia linquo, qua fuga nota patris; sed non iterum obvius Euhan,  nam me praedonum manus hue adpulsa tacentem   abripit et vestras famulam transmittit in oras.
Talia Lernaeis iterat dum regibus exsul  Lemnias et longa solatur damna querella, immemor absentis — sic di suasistis! — alumni,  ille graves oeulos languentiaque ora comanti mergit humo, fessusque diu puerilibus actis  labitur in somnos, prensa manus haeret in herba. Interea campis, nemoris sacer horror Achaei, terrigena exoritur serpens, tractuque soluto  immanem sese vehit ac post terga relinquit,  livida fax oculis, tumidi stat in ore veneni  spuma virens, ter lingua vibrat, terna agmina adunci  dentis, et auratac crudelis gloria fronti prominet. Inachii  sanctum dixere Tonanti  agricolae, cui cura loci et silvestribus aris  pauper honos; nunc ille dei circumdare templa  orbe vago labens, miserae nunc robora silvae  atterit et vastas tenuat complexibus ornos; saepe super fluvios geminae iacet aggere ripae  continuus, squamisque incisus adaestuat amnis,  sed nunc, Ogygii iussis quando omnis anhelat  terra dei trepidaeque latent in pulvere Nymphae,  saevior anfractu laterum sinuosa retorquens terga solo siccique nocens furit igne veneni,  stagna per arentesque lacus fontesque repressos  volvitur et vacuis fluviorum in vallibus errat,  incensusque siti  liquidum nunc aera lambit  ore supinato, nunc arva gementia radens pronus adhaeret humo, si quid viridantia sudent  gramina; percussae calidis adflatibus herbae,  qua tulit ora, cadunt, moriturque ad sibila campus:  quantus ab Arctois discriminat aethera plaustris  Anguis et usque Notos alienumque exit in orbem; quantus et ille sacri spiris intorta movebat  cornua Parnassi, donec tibi, Delie, fixus  vexit harundineam centeno volnere silvam. Quis tibi, parve, deus tam magni pondera fati  sorte dedit? tune hoc vix prima ad limina vitae hoste iaces? an ut inde sacer per saecula Grais  gentibus et tanto dignus morerere sepulcro?  occidis extremae destrictus verbere caudae  ignaro serpente puer, fugit ilicet artus  somnus, et in solam patuerunt lumina mortem. cum tamen attonito moriens vagitus in auras  excidit et ruptis immutuit ore querellis,  qualia non totas peragunt insomnia voces,  audiit Hypsipyle, facilemque negantia cursum  exanimis genua aegra rapit; iam certa malorum mentis ab augurio sparsoque per omnia visu  lustrat humum quaerens et nota vocabula parvo  nequiquam ingeminans: nusquam ille, et prata recentes  amisere notas, viridi piger accubat hostis  collectus gyro spatiosaque iugera complet, sic etiam obliqua cervicem expostus in alvo.  horruit infelix visu longoque profundum  incendit clamore nemus; nec territus ille,  sed iacet; Argolicas ululatus flebilis aures  impulit; extemplo monitu ducis advolat ardens Arcas eques causamque refert, tunc squamea demum  torvus ad armorum radios fremitumque virorum  colla movet: rapit ingenti conamine saxum,  quo discretus ager, vacuasque impellit in auras  arduus Hippomedon, quo turbine bellica quondam librati saliunt portarum in claustra molares.  cassa ducis virtus: iam mollia colla refusus  in tergum serpens venientem evaserat  ictum,  dat sonitum tellus, nemorumque per avia densi  dissultant nexus.at non mea vulnera
clamat et trabe fraxinea Capaneus subit obvius umquam  effugies, seu tu pavidi ferus incola luci,  sive deis, utinamque deis, concessa voluptas,  non, si consertum super haec mihi membra Giganta  subveheres.
volat hasta tremens et hiantia monstri  ora subit linguaeque secat fera vinela trisulcae, perque iubas stantes capitisque insigne corusci  emicat, et nigri sanie perfusa cerebri  Agitur alta  solo. longus vix tota peregit   membra dolor, rapido celer ille volumine telum circuit avulsumque ferens in opaca refugit  templa dei; hic magno tellurem pondere mensus  implorantem animam dominis adsibilat aris.  illum et cognatae stagna indignantia Lernae,  floribus et vernis adsuetae spargere Nymphae, et Nemees reptatus ager, lucosque per omnis  silvicolae fracta gemuistis harundine, Fauni,  ipse etiam e summa iam tela poposcerat aethra  Iuppiter, et dudum nimbique hiemesque coibant, ni minor ira deo gravioraque tela mereri servatus Capaneus; moti tamen aura cucurrit  fulminis et summas libavit vertice cristas.  Iamque pererratis infelix Lemnia campis,  liber ut angue locus, modico super aggere longe  pallida sanguineis infectas roribus herbas prospicit, huc magno cursum rapit effera luctu  agnoscitque nefas, terraeque inlisa nocenti  fulminis in morem non verba in funere primo,  non lacrimas habet: ingeminat misera oscula tantum  incumbens animaeque fugam per membra tepentem  quaerit hians, non ora loco, non pectora restant, rapta cutis, tenuia ossa patent nexusque madentes  sanguinis imbre novi, totumque in vulnere corpus,  ac velut aligerae sedem fetusque parentis  cum piger umbrosa populatus in ilice serpens, illa redit querulaeque domus mirata quietem  iam stupet  impendens advectosque horrida maesto  excutit ore cibos, cum solus in arbore paret  sanguis et errantes per capta cubilia plumae.  Ut laceros artus gremio miseranda recepit intexitque comis, tandem laxata dolori   vox invenit iter, gemitusque in verba soluti:   o mihi desertae natorum dulcis imago,  Archemore, o rerum et patriae solamen ademptae  servitiique decus, qui te, mea gaudia, sontes exstinxere dei, modo quem digressa reliqui  lascivum et prono vexantem gramina cursu?  heu ubi siderei vultus? ubi verba ligatis imperfecta sonis risusque et murmura soli  intellecta mihi? quotiens tibi Lemnon et Argo   sueta loqui et longa somnum suadere querella!  sic equidem luctus solabar et ubera parvo  iam materna dabam, cui nunc venit inritus orbae  lactis et infelix in vulnera liquitur imber.  nosco deos: o dura mei praesagia somni nocturnique metus, et numquam impune per umbras  attonitae mihi visa venus! quos arguo divos?  ipsa ego te — quid enim timeam moritura fateri? —  exposui fatis, quae mentem insania traxit?  tantane me tantae tenuere oblivia curae? dum patrios casus famaeque exorsa retracto  ambitiosa meae — pietas haec magna fidesque ! — cxsolvi tibi, Lemne, nefas; ubi letifer anguis,  ferte, duces, meriti si qua est mihi gratia duri,  si quis honos dictis, aut vos exstinguite ferro, ne tristes dominos orbamque inimica revisam  Eurydicen, quamquam haud illi mea cura dolendo  cesserit, hocne ferens onus inlaetabile matris  transfundam gremio? quae me prius ima sub umbras  mergat humus?
simul haec terraque et sanguine voltum sordida magnorum circa vestigia regum  vertitur, et tacite maerentibus imputat undas.  Et iam sacrifici subitus per tecta Lycurgi  nuntius implerat lacrimis ipsumque domumque,  ipsum adventantem Persei vertice sancto montis, ubi averso dederat prosecta Tonanti,  et caput iratis rediens quassabat ab extis,  hic sese Argolicis immunem servat ab armis  haud animi vacuus, sed templa araeque tenebant,  necdum etiam responsa deum monitusque vetusti exciderant voxque ex adytis accepta profundis:  prima, Lycurge, dabis Dircaeo funera bello.
id cavet, et maestus vicini pulvere Martis  angitur ad lituos periturisque invidet armis.  Ecce — fides superum! — laceras comitata Thoantis  advehit exsequias, contra subit obvia mater, femineos coetus plangentiaque agmina ducens,  at non magnanimo pietas ignava Lycurgo:  fortior ille malis, lacrimasque insana resorbet  ira patris, longo rapit arva morantia passu vociferans: illa autem ubinam, cui parva cruoris  laetave damna mei? vivitne? impellite raptam,  ferte citi comites; faxo omnis fabula Lemni  et pater et tumidae generis mendacia sacri  exciderint.
ibat letumque inferre parabat ense furens rapto; venienti Oeneius heros  impiger obiecta proturbat pectora parma,  ac simul infrendens: siste hunc, vesanc, furorem,  quisquis es!
et pariter Capaneus acerque reducto  adfuit Hippomedon rectoque Erymanthius ense, ac iuvenem multo praestringunt lumine; at inde  agrestum pro rege manus, quos inter Adrastus  mitius et sociae veritus commercia vittae   Amphiaraus ait: ne, quaeso! absistite ferro,  unus avum sanguis, neve indulgete furori, tuque prior.
sed non sedato pectore Tydeus  subicit: anne ducem servatricemque cohortis  Inachiac ingratis coram tot milibus ausus   mactare in tumulos — quanti pro funeris ultor! —  cui regnum genitorque Thoas et lucidus Euhan stirpis avus? timidone parum, quod gentibus actis  undique in arma tuis inter rapida agmina pacem  solus habes? habeasque, et te victoria Graium  inveniat tumulis etiamnum haec fata gementem,
Dixerat, et tandem cunctante modestior ira ille refert: equidem non vos ad moenia Thebes  rebar, at  hostiles huc advenisse catervas,  pergite in exscidium, socii si tanta voluptas  sanguinis, imbuite arma domi, atque haec inrita dudum  templa Iovis — quid enim haud licitum? — ferat impius ignis, si vilem, tanti premerent cum pectora luctus,  in famulam ius esse ratus dominoque ducique,  sed videt haec, videt ille deum regnator, et ausis  sera quidem, manet ira tamen.
sic fatus, et arces  respicit, atque illic alio certamine belli tecta fremunt; volucres equitum praeverterat alas Fama recens, geminos alis amplexa  tumultus:  illi ad fata rapi atque illi iam occumbere leto,  sic meritam Hypsipylen iterant, creduntque, nec irae  fit mora, iamque faces et tela penatibus instant, vertere regna fremunt raptumque auferre Lycurgum  cum Iove cumque aris; resonant ululatibus aedes  femineis, versusque dolor dat terga timori,  Alipedum curru sed enim sublimis Adrastus  secum ante ora virum fremibunda Thoantida portans   it medius turmis, et parcite, parcite!
clamat,   nil actum saeve, meritus nec tale Lyeurgus  excidium, gratique inventrix fluminis ecce !
sic ubi diversis maria evertere procellis  hinc Boreas Furiisque, illinc niger imbribus Auster,  pulsa dies regnantque hiemes, venit aequoris alti rex sublimis equis, geminusque ad spumea Triton  frena natalis late pelago dat signa cadenti,  et iam plana Thetis, montesque et litora crescunt.  Quis superum tanto solatus funera voto pensavit lacrimas inopinaque gaudia maestae  rettulit Hypsipylae? tu gentis conditor, Euhan,  qui geminos iuvenes Lemni de litore vectos  intuleras Nemeac mirandaque fata parabas.  causa viae genetrix, nec inhospita tecta Lycurgi praebuerant aditus, et protinus ille tyranno  nuntius exstinctae miserando vulnere prolis. ergo adsunt comites — pro fors et caeca futuri  mens hominum! — regique favent; sed Lemnos ad aures ut primum dictusque Thoas, per tela manusque inruerant, matremque avidis complexibus ambo  diripiunt flentes alternaque pectora mutant.  illa velut rupes immoto saxea visu  haeret et expertis non audet credere divis.  ut vero et vultus et signa Argoa relictis ensibus atque umeris amborum intextus Iason,  cesserunt luctus, turbataque munere tanto  conruit, atque alio maduerunt lumina fletu.  addita signa polo, laetoque ululante tumultu  tergaque et aera dei motas crepuere per auras. Tunc pius Oeclides, ut prima silentia volgi  mollior ira dedit placidasque accessus ad aures:  audite, o ductor Nemeae lectique potentes  Inachidae, quae certus agi manifestat Apollo.  iste quidem Argolicis haud olim indebitus armis luctus adest, recto descendunt limite Parcae:  et sitis interitu fluviorum et letifer anguis,  et puer, heu nostri signatus nomine fati,  Archemorus, cuncta haec superum demissa suprema  mente fluunt, differte animos festinaque tela ponite; mansuris donandus honoribus infans,  et meruit; det pulchra suis libamina virtus  manibus, atque utinam plures innectere pergas,  Phoebe, moras, semperque novis bellare vetemur  casibus, et semper Thebe funesta recedas! at vos magnorum transgressi fata parentum  felices, longum quibus hinc per saecula nomen,  dum Lernaea palus et dum pater Inachus ibit,  dum Nemea tremulas campis iaculabitur umbras,  ne fletu violate sacrum, ne plangite divos: nam deus iste, deus, Pyliae nec fata senectae  maluerit, Phrygiis aut degere longius annis.
fmierat, caeloque cavam nox induit umbram."
69,Seneca (Younger),phaed,"Ite, umbrosas cingite silvas
summaque montis iuga, Cecropii!
celeri planta lustrate vagi,
quae saxosae loca Parnetbo
subiecta iacent,
quae Thriasiis vallibus amnis
rapida currens verberat unda;
scandite colles
semper canos nive Riphaea;
hac, Aegalei qua nemus alta
texitur alno, qua prata iacent
quae rorifera mulcens aura
Zephyrus vernas evocat herbas,
ubi per graciles levis Ilisos
labitur agros piger et steriles
amne maligno radit harenas;
vos qua Marathon tramite laevo
saltus aperit,
qua comitatae gregibus parvis
nocturna petunt pabula fetae;
vos qua tepidis subditus austris
frigora mollit durus Acbarneus.
alius rupem dulcis Hymetti,
parvas alius calcet Aphidnas:
pars illa diu vacat immunis,
qua curvati litora ponti
Sunion urget
si quem tangit gloria silvae,
vocat hunc Phlyus:
hic versatur, metus agricolis,
vulnere multo iam notus aper.
at vos laxas
canibus tacitis mittite habenas;
teneant acres lora Molossos
et pugnaces tendunt Cretes
fortia trito vine ala collo.
at Spartanos
(genus est audax avidumque ferae)
nodo cautus propiore liga:
veniet tempus,
cum latratu cava saxa sonent;
nunc dimissi nare sagaci
captent auras
lustraque presso quaerant rostro,
dum lux dubia est, dum signa pedum
roscida tellus impressa tenet.
alius raras
cervice gravi portare plagas,
alius teretes properet laqueos.
picta rubenti linea pinna
vano cludat terrore feras.
tibi vibretur missile telum,
tu grave dextra laevaque simul
robur lato dirige ferro,
tu praecipites clamore feras
subsessor ages; tu iam victor
curvo solves viscera cultro.
Ades en comiti, diva virago,
cuius regno
pars terrarum secreta vacat,
cuius certis petitur telis
fera quae gelidum
potat Araxen
et quae stanti ludit in Histro.
* tua Gaetulos dextra leones,
tua Cretaeas sequitur cervas;
nunc veloces figis dammas
leviore manu.
tibi dant variae pectora tigres,
tibi villosi terga bisontes
latisque feri cornibus uri.
quicquid solis pascitur arvis,
sive illud Arabs divite silva
sive illud inops novit Garamans
sive ferocis iuga Pyrenes
sive Hyrcani celant saltus,
vacuisque vagus Sarmata campis,
arcus metuit, Diana, tuos.
tua si gratus numina cultor
tulit in saltus.
retia vinctas tenuere feras,
nulli laqueum rupere pedes:
fertur plaustro praeda gementi;
tum rostra canes sanguine multo-
rubicunda gerunt repetitque casas
rustica longo turba triumpho.
en, diva, faves:
signum arguti misere canes.
vocor in silvas, hac, hac pergam
qua via longum compensat iter.
O magna vasti Creta dominatrix freti,
cuius per omne litus innumerae rates
tenuere † pontum quicquid Assyria tenus
tellure Nereus pervius rostris secat,
cur me in penates obsidem invisos datam
hostique nuptam degere aetatem in malis
lacrimisque cogis? profugus en coniunx abest
praestatque nuptae quam solet fidem,
fortis per altas invii retro lacus
vadit tenebras miles audacis proci,
solio ut revulsam regis inferni abstrahat;
pergit furoris socius, haud illum timor
pudorque tenuit— stupra et illicitos toros
Acheronte in imo quaerit Hippolyti pater.
Sed maior alius incubat maestae dolor,
non. me quies nocturna, non altus sopor
solvere curis: alitur et crescit malum
et ardet intus qualis Aetnaeo vapor
exundat antro. Palladis telae vacant
et inter ipsas pensa labuntur manus;
non colere donis templa votivis libet.
non inter aras. Atthidum mixtam choris.
iactare tacitis conscias sacris faces,
nec adire castis precibus aut ritu pio
adiudicatae praesidem terrae deam:
iuvat excitatas consequi cursu feras
et rigida molli gaesa iaculari manu.
Quo tendis. anime? quid furens saltus amas?
fatale miserae matris agnosco malum:
peccare noster novit in silvis amor.
genetrix, tui me miseret: infando malo
correpta pecoris efferum saevi ducem
audax amasti; torvus, impatiens iugi
adulter ille, ductor indomiti gregis—
sed amabat aliquid, quis meas miserae deus
aut quis iuvare Daedalus flammas queat?
non si ipse remeet, arte Mopsopia potens
qui nostra caeca monstra conclusit domo,
promittat ullam casibus nostris opem.
stirpem perosa Solis invisi Venus
per nos catenas vindicat Martis sui
suasque, probris omne Phoebeum genus
onerat nefandis: nulla Minois levi
defuncta amore est, iungitur semper nefas.
Thesea coniunx, clara progenies Iovis,
nefanda casto pectore exturba ocius,
extingue flammas neve te dirae spei
praebe obsequentem: quisquis in primo obstitit
pepulitque amorem, tutus ac victor fuit;
qui blandiendo dulce nutrivit malum,
sero recusat ferre quod subiit iugum.
Nec me fugit, quam durus et veri insolens
ad recta flecti regius nolit tumor,
quemcumque dederit exitum casus feram:
fortem facit vicina libertas senem.
Honesta primum est velle nec labi via.
pudor est secundus nosse peccandi modum,
quo, misera, pergis? quid domum infamem aggravas
superasque matrem? maius est monstro nefas:
nam monstra fato, moribus scelera imputes,
si, quod maritus supera non cernit loca,
tutum esse facinus credis et vacuum metu,
erras; teneri crede Lethaeo abditum
Thesea profundo et ferre perpetuam Styga:
quid ille, lato maria qui regno premit
populisque reddit iura centeni», pater?
latere tantum facinus occultum sinet?
sagax parentum est cura. credamus tamen
astu doloque tegere nos tantum nefas:
quid ille rebus lumen infundens suum
matris parens? quid ille qui mundum quatit
vibrans corusca fulmen Aetnaeum manu,
sator deorum? credis hoc posse effici,
inter videntes omnia ut lateas avos?
sed ut secundus numinum abscondat favor
coitus nefandos utque contingat stupro
negata magnis sceleribus semper fides:
quid poena praesens, conscius mentis pavor
animusque culpa plenus et semet timens?
scelus aliqua tutum, nulla securum tulit.
compesce amoris impii flammas, precor,
nefasque quod non ulla tellus barbara
commisit umquam, non vagi campis Getae
nec inhospitalis Taurus aut sparsus Scythes;
expelle facinus mente castifica horridum
memorque matris metue concubitus novos.
miscere thalamos patris et gnati apparas
uteroque prolem capere confusam impio?
perge et nefandis verte naturam ignibus—
cur monstra cessant? aula cur fratris vacat?
prodigia totiens orbis insueta audiet,
natura totiens legibus cedet suis,
quotiens amabit Cressa?
Quae memoras scio
vera esse, nutrix; sed furor cogit sequi
peiora, vadit animus in praeceps sciens
remeatque frustra sana consilia appetens.
sic cum gravatam navita adversa ratem
propellit unda, cedit in vanum labor
et victa prono puppis aufertur vado.
quid ratio possit? vicit ac regnat furor
potensque tota mente dominatur deus.
hic volucer omni pollet in- terra impotens
ipsumque flammis torret indomitis Iovem;
Gradivus istas belliger sensit faces,
opifex trisulci fulminis sensit deus,
et qui furentis semper Aetnaeis iugis
versat caminos igne tam parvo calet;
ipsumque Phoebum, tela qui nervo regit,
figit sagitta certior missa puer
volitatque caelo pariter et terris gravis.
Deum esse amorem turpis et vitio favens
finxit libido, quoque liberior foret
titulum furori numinis falsi addidit.
natum per omnis scilicet terras vagum
Erycina mittit, ille per caelum volans
proterva tenera tela molitur manu
regnumque tantum minimus e superis habet:
vana ista demens animus ascivit sibi
Venerisque numen finxit atque arcus dei.
quisquis secundis rebus exultat nimis
fluitque luxu, semper insolita appetit.
tunc illa magnae dira fortunae comes
subit libido: non placent suetae dapes,
non tecta sani moris aut vilis scyphus.
cur in penates rarius tenues subit
haec delicatae eligens pestis domos?
cur sancta parvis habitat in tectis Venus
mediumque sanos vulgus affectus tenet
et se coercent modica? contra divites
regnoque fulti plura quam fas est petunt?
quod non potest vult posse qui nimium potest.
quid deceat alto praeditam solio vides:
metue ac verere sceptra remeantis viri.
Amoris in me maximum regnum puto
reditusque nullos metuo: non umquam amplius
convexa tetigit supera qui mersus semel
adiit silentem nocte perpetua domum.
Ne crede Diti. clauserit regnum licet
canisque diras Stygius observet fores:
solus negatas invenit vias.
Veniam ille amori forsitan nostro dabit.
Immitis etiam coniugi castae fuit:
experta saevam est barbara Antiope manum.
sed posse flecti coniugem iratum puta:
quis huius animum flectet intractabilem?
exosus omne feminae nomen fugit,
immitis annos caelibi vitae dicat,
conubia vitat: genus Amazonium scias.
Hunc in nivosi collis haerentem iugis,
et aspera agili saxa calcantem pede
sequi per alta nemora, per montes placet.
Resistet ille seque mulcendum dabit
castosque ritus Venere non casta exuet?
tibi ponet odium, cuius odio forsitan
persequitur omnes? precibus haud vinci potest.
Ferus est? amore didicimus vinci feros.
Fugiet.
Per ipsa maria si fugiet, sequar.
Patris memento.
Meminimus matris simul.
Genus omne profugit.
Paelicis careo metu.
Aderit maritus—
Nempe Perithoi comes?
Aderitque genitor,
Mitis, Ariadnae pater.
Per has senectae splendidas supplex comas
fessumque curis pectus et cara ubera
precor, furorem siste teque ipsa adiuva:
pars sanitatis velle sanari fuit.
Non omnis animo cessit ingenuo pudor.
paremus, altrix. qui regi non vult amor
vincatur. haud te, fama, maculari sinam.
haec sola ratio est, unicum effugium mali:
virum sequamur, morte praevertam nefas.
Moderare, alumna, mentis effrenae impetus,
animos coerce, dignam ob hoc vita reor
quod esse temet autumas dignam nece.
Decreta mors est: quaeritur fati genus.
laqueone vitam finiam an ferro incubem?
an missa praeceps arce Palladia cadam?
Sic te senectus nostra praecipiti sinat
perire leto? siste furibundum impetum.
[haud quisquam ad vitam facile revocari potest]
Prohibere nulla ratio periturum potest:
ubi qui mori constituit et debet mori.
proin castitatis vindicem armemus manum.
Solamen annis unicum fessis, era,
si tam protervus incubat menti furor,
contemne famam— fama vix vero favet,
peius merenti melior et peior bono.
temptemus animum tristem et intractabilem.
meus iste labor est aggredi iuvenem ferum
mentemque saevam flectere immitis viri.
Cressae Diva non miti generata ponto,
quam vocat matrem geminus Cupido,
[impotens flammis simul et sagittis]
iste lascivus puer et renidens
tela quam certo moderatur arcu!
[labitur totas furor in medullas
igne furtivo populante venas. ]
non habet latam data plaga frontem,
sed vorat tectas penitus medullas,
nulla pax isti puero: per orbem
spargit effusas agilis sagittas;
quaeque nascentem videt ora solem,
quaeque ad Hesperiae iacet ora metas,
si qua ferventi subiecta cancro,
si qua Parrbasiae glacialis ursae
semper errantes patitur colonos,
novit hos aestus, iuvenum feroces
concitat flammas senibusque fessis
rursus extinctos revocat calores,
virginum ignoto ferit igne pectus
et iubet caelo superos relicto
vultibus falsis habitare terras.
Thessali Phoebus pecoris magister
egit armentum positoque plectro
impari tauros calamo vocavit,
induit formas quotiens minores
ipse qui caelum nebulasque ducit:
Candidas ales modo movit alas,
dulcior vocem moriente cygno ;
fronte nunc torva petulans iuvencus
virginum stravit sua terga ludo,
perque fraternos nova regna fluctus
ungula lentos imitante remos
* pectore adverso domuit profundum,
pro sua vector timidus rapina,
arsit obscuri dea clara mundi
nocte deserta nitidosque fratri
tradidit currus aliter regendos:
ille nocturnas agitare bigas
discit et gyro breviore flecti,
dum tremunt axes graviore curru;
nec suum tempus tenuere nectes
et dies tardo remeavit ortu.
natus Alcmena posuit pharetras
et minax vasti spolium leonis,
passus aptari digitis zmaragdos
et^dari legem rudibus capillis;
crura distincto religavit auro.
luteo plantas cohibente socco;
et manu, clavam modo qua gerebat,
fila deduxit properante fuso:
Vidit Persis ditique ferox
Lydia regno
deiecta feri terga leonis
umerisque, quibus sederat alti
regia caeli,
tenuem Tyrio stamine pallam.
sacer est ignis (credite laesis)
nimiumque potens, qua terra salo
cingitur alto quaque per ipsum
candida mundum sidera currunt:
haec regna tenet puer immitis,
spicula cuius sentit in imis
pervius undis rex Nereidum
flammamque nequit relevare mari.
ignes sentit genus aligerum;
Venere instinctus suscipit audax
grege pro toto bella iuvencus;
si coniugio timuere suo,
poscunt timidi proelia cervi.
Poeni quatiunt colla leones
cum movit Amor.
et mugitu dant concepti
signa furoris.
tunc virgatas India tigres
decolor horret;
tunc vulnificos acuit dentes
aper et toto est spumeus ore;
tum silva gemit murmure saevo.
amat insani belua ponti
Lucaeque boves: vindicat omnes
natura, sibi nihil immune est,
odiumque perit, cum iussit Amor:
veteres cedunt ignibus irae.
quid plura canam?
vincit saevas cura novercas.
altrix, profare quid feras; quonam in loco est
regina? saevis ecquis- est flammis modus?.
nutrix phaedra chorus Spes nulla tantum posse leniri malum,
finisque flammis nullus insanis erit.
torretur aestu tacito et inclusus quoque,
quamvis tegatur, proditur vultu furor;
erumpit oculis ignis et lassae genae
lucem recusant, nil idem dubiae placet
artusque varie iactat incertus dolor,
nunc ut soluto labitur moriens gradu
et vix labante sustinet collo caput,
nunc se quieti reddit et. somni immemor,
noctem querelis ducit; attolli iubet
iterumque poni corpus et solvi comas
rursusque fingi: semper impatiens sui
mutatur habitus, nulla iam Cereris subit
cura aut salutis; vadit' incerto pede,
iam viribus defecta: non idem vigor,
non ora tinguens nitida purpureus rubor;
[populatur artus cura, iam gressus tremunt
tenerque nitidi corporis cecidit decor. ]
et qui ferebant signa Phoebeae facis
oculi nihil gentile nec patrium micant.
lacrimae cadunt per ora et assiduo genae
rore irrigantur, qualiter Tauri iugis
tepido madescunt imbre percussae nives.
Sepone questus: non levat miseros dolor;
agreste placa virginis numen deae.
Sed en, patescunt regiae fastigia.
reclinis ipsa sedis auratae toro
solitos amictus mente non sana abnuit.
Removete, famulae, purpura atque auro inlitas
vestes, procul sit muricis Tyrii rubor,
quae fila ramis ultimi Seres legunt:
brevis expeditos zona constringat sinus,
cervix monili vacua, nec niveus lapis
deducat auris, Indici donum maris;
odore crinis sparsus Assyrio vacet,
sic temere iactae. colla perfundant comae
umerosque summos, cursibus motae citis
ventos sequantur, laeva se pharetrae dabit,
hastile vibret dextra Thessalicum manus.
[talis severi mater Hippolyti fuit. ]
qualis relictis frigidi Ponti plagis
egit catervas Atticum pulsans solum
Tanaitis aut Maeotis et nodo comas
coegit emisitque. lunata latus
protecta pelta: talis in silvas ferar.
Regina nemorum, sola quae montes colis
et una solis montibus coleris dea,
converte tristes ominum in melius minas,
o magna silvas inter et lucos dea
claramque caeli sidus et noctis decus,
cuius relucet mundus alterna vice,
Hecate triformis, en ades coeptis favens.
animum rigentem tristis Hippolyti doma:
det facilis aures: mitiga pectus ferum:
amare discat, mutuos ignes ferat.
inflecte mentem: torvus aversus ferox
in iura Veneris redeat, huc vires tuas
intende: sic te lucidi vultus ferant
et nube rapta cornibus puris eas,
sic te regentem frena nocturni aetheris
detrahere numquam Thessali cantus queant
nullusque de te gloriam pastor ferat,
ades invocata, iam fave votis, dea:
ipsum intuor solemne venerantem sacrum
nullo latus comitante— quid dubitas? dedit
tempus locumque casus: utendum artibus,
trepidamus? haud est facile mandatum scelus
audere, verum iussa qui regis timet,
deponat omne et pellat ex animo decus:
malus est minister regii imperii pudor.
Quid huc seniles fessa moliris gradus,
o fida nutrix, turbidam frontem gerens
et maesta vultu? sospes est certe parens
sospesque stirpis et geminae iugum?
Metus remitte, prospero regnum in statu est
domusque florens sorte felici viget.
sed tu beatis mitior rebus veni:
namque anxiam me cura sollicitat tui,
quod te ipse poenis gravibus infestus domas.
quem fata cogunt, ille cum venia est miser;
at si quis ultro se malis offert volens
seque ipse torquet, perdere est dignus bona
quis nescit uti. potius annorum memor
mentem relaxa: noctibus festis facem
attolle, curas Bacchus exoneret graves;
aetate fruere: mobili cursu fugit,
nunc facile pectus, grata nunc iuveni Venus:
exultet animus, cur toro viduo iaces?
tristem iuventam solve; nunc cursus rape,
effunde habenas, optimos vitae dies
effluere prohibe, propria descripsit deus
officia et aevum per suos duxit gradus:
laetitia iuvenem, frons decet tristis senem.
quid te coherces et necas rectam indolem?
seges illa magnum fenus agricolae dabit
quaecumque laetis tenera luxuriat satis,
arborque celso vertice evincet nemus
quam non maligna caedit aut resecat"" manus:
ingenia melius recta se in laudes ferunt,
si nobilem animum vegeta libertas alit.
truculentus et silvester ac vitae inscius
tristem iuventam Venere deserta coles?
hoc esse munus credis indictum viris,
ut dura tolerent, cursibus domitent equos
et saeva bella Marte sanguineo gerant?
quam varia leti genera mortalem trahunt
carpuntque turbam, pontus et ferrum et doli!
providit ille maximus mundi parens,
cum tam rapaces cerneret Pati manus,
ut damna semper subole repararet nova.
sed fata credas desse: sic atram Styga
iam petimus ultro, caelibem vitam probet
sterilis iuventus: hoc erit, quicquid vides,
unius aevi turba et in semet ruet.
excedat agedum rebus humanis Venus,
quae supplet ac restituit exhaustum genus:
orbis iacebit squalido turpis situ,
vacuum sine ullis piscibus stabit mare,
alesque caelo derit et silvis fera
solis et aer pervius ventis erit.
proinde vitae sequere naturam ducem:
urbem frequenta, civium coetum cole.
Non alia magis est libera et vitio carens
ritusque melius vita quae priscos colat,
quam quae relictis moenibus silvas amat.
non illum avarae mentis inflammat furor
qui se dicavit montium insontem iugis,
non aura populi et vulgus infidum bonis,
non pestilens invidia, non fragilis favor;
non ille regno servit aut regno imminens
vanos honores sequitur aut fluxas opes,
spei metusque liber, haud illum niger
edaxque livor dente degeneri petit;
nec scelera populos inter atque urbes sata
novit nec omnes conscius strepitus pavet
aut verba fingit; mille non quaerit tegi
dives columnis nec trabes multo insolens
suffigit auro; non cruor largus pias
inundat aras, fruge nec sparsi sacra
centena nivei colla summittunt boves:
sed rure vacuo potitur et aperto aethere
innocuus errat, callidas tantum feris
struxisse fraudes novit et fessus gravi
labore niveo corpus Iliso fovet:
nunc ille ripam celeris Alphei legit,
nunc nemoris alti densa metatur loca,
ubi Lerna puro gelida perlucet vado,
sedesque mutas: hinc aves querulae fremunt
ornique ventis lene percussae tremunt
veteresque fagi. iuvit aut amnis vagi
pressisse ripas, caespite aut nudo leves
duxisse somnos, sive fons largus citas
defundit undas sive per flores novos
fugiente dulcis murmurat rivo sonus.
excussa silvis poma compescunt famem
et fraga parvis vulsa dumetis cibos
faciles ministrant, regios luxus procul
est impetus fugisse: sollicito bibunt
auro superbi; quam iuvat nuda manu
captasse fontem! certior somnus premit
secura duro membra versantem toro.
non in recessu furta et obscuro improbus
quaerit cubili seque multiplici timens
domo recondit: aethera ac lucem petit
et teste caelo vivit, hoc equidem reor
vixisse ritu prima quos mixtos deis
profudit aetas, nullus Ius auri fuit
caecus cupido, nullus in campo sacer
divisit agros arbiter populis lapis;
nondum secabant credulae pontum rates:
sua quisque norat maria; non vasto aggere
crebraque turre duxerant urbes latus;
non arma saeva miles aptabat manu
nec torta clausas fregerat saxo gravi
ballista portas, iussa nec dominum pati
iuncto ferebat terra servitium bove:
sed arva per se feta poscentes nihil
pavere gentes, silva nativas opes
et opaca dederant antra nativas domos.
rupere foedus impius lucri furor
et ira praeceps quaeque succensas agit
libido mentes; venit imperii sitis
cruenta, factus praeda maiori minor:
pro iure vires esse. tum primum manu
bellare nuda saxaque et ramos rudes
vertere in arma: non erat gracili levis
armata ferro cornus aut longo latus
mucrone cingens ensis aut crista procul
galeae comantes: tela faciebat dolor.
invenit artes bellicus Mavors novas
et mille formas mortis, hinc terras cruor
infecit omnis fusus et rubuit mare.
tum scelera dempto fine per cunctas domos
iere, nullum caruit exemplo nefas:
a fratre frater, dextera gnati parens
cecidit, maritus coniugis ferro iacet
perimuntque fetus impiae matres suos;
[taceo novercas. mitius nil est feris]
sed dux malorum femina: haec scelerum artifex
obsedit animos, huius incestis stupris
fumant tot urbes, bella tot gentes gerunt
et versa ab imo regna tot populos premunt.
sileantur aliae: sola coniunx Aegei,
Medea, reddet feminas dirum genus.
Cur omnium fit culpa paucarum scelus?
Detestor omnis, horreo fugio execror.
sit ratio, sit natura, sit dirus furor:
odisse placuit, ignibus iunges aquas
et amica ratibus ante promittet vada
incerta Syrtis, ante ab extremo sinu
Hesperia Tethys lucidum attollet diem
et ora dammis blanda praebebunt lupi,
quam victus animum feminae mitem geram.
Saepe obstinatis induit frenos Amor
et odia mutat, regna materna aspice:
illae feroces sentiunt Veneris iugum;
testaris istud unicus gentis puer.
Solamen unum matris amissae fero.
odisse quod iam feminas omnis licet.
Vt dura cautes undique intractabilis
resistit undis et lacessentes aquas
longe remittit, verba sic spernit mea.
Sed praeceps graditur, impatiens
quo se dabit fortuna? quo verget furor?
terrae repente corpus exanimum accidit
et ora morti similis obduxit color,
attolle vultus, dimove vocis moras:
tuus en, alumna, temet tenet.
Quis me dolori reddit atque aestus graves
reponit animo? quam bene excideram mihi!
Cur dulce munus redditae lucis fugis?
Aude, anime, tempta, perage mandatum tuum.
intrepida constent verba: qui timide rogat
docet negare, magna pare sceleris mei
olim peracta est; serus est nobis pudor:
amavimus nefanda, si coepta exsequor,
forsan iugali crimen abscondam face:
honesta quaedam scelera successus facit—
en incipe, anime!— Commodes paulum, precor,
secretus aures, si quis est abeat comes.
En locus ab omni liber arbitrio vacat.
Sed ora coeptis transitum verbis negant;
vis magna vocem mittit et maior tenet,
vos testor omnis, caelites, hoc quod volo—
[me nolle]
Auimusne cupiens aliquid effari nequit?
Curae leves loquuntur, ingentes stupent.
Committe curas auribus, mater, meis.
Matris superbum est nomen et nimium potens:
nostros humilius nomen affectus decet;
me vel sororem, Hippolyte, vel famulam voca,
famulamque potius: omne servitium feram,
non me per altas ire si iubeas nives,
pigeat gelatis ingredi Pindi iugis;
non, si per ignes ire et infesta agmina,
cuncter paratis ensibus pectus dare.
mandata recipe sceptra, me famulam accipe:
[te imperia regere, me decet iussa exequi]
muliebre non est regna tutari urbium;
tu qui iuventae flore primaevo viges
cives paterno fortis imperio rege,
sinu receptam supplicem ac servam tege.
miserere viduae—
Summus hoc omen deus
avertat, aderit sospes actutum parens.
Regni tenacis dominus et tacitae Stygis
nullam relictos fecit ad superos viam:
thalami remittet ille raptorem sui?
nisi forte amori placidus et Pluton sedet.
Illum quidem aequi caelites reducem dabunt,
sed dum tenebit vota in incerto deus,
pietate caros debita fratres colam
et te merebor esse ne viduam putes
ac tibi parentis ipse supplebo locum.
O spes amantum credula, o fallax Amor!
satisne dixi? precibus admotis agam.
Miserere, tacitae mentis exaudi preces—
libet loqui pigetque.
Quodnam istud malum est?
Quod in novercam cadere vix credas malum.
Ambigua voce verba perplexa iacis:
effare aperte,
Pectus insanum vapor
amorque torret. intimis fervet ferus
[penitus medullas atque per venas meat]
visceribus ignis mersus et venas latens
ut agilis altas flamma percurrit trabes.
Amore nempe Thesei casto furis?
Hippolyte. sic est: Thesei vultus amo
illos priores quos tulit quondam puer.
cum prima puras barba signaret genas
monstrique caecam Gnosii vidit domum
et longa curva fila collegit via.
quis tum ille fulsit! presserant vittae comam
et ora flavus tenera tinguebat pudor:
inerant lacertis mollibus fortes tori;
tuaeque Phoebes vultus aut Phoebi mei.
tuusque potius— talis, en talis fuit
cum placuit hosti, sic tulit celsum caput:
in te magis refulget incomptus decor;
est genitor in te totus et torvae tamen
pars «aliqua matris miscet ex aequo decus:
in ore Graio Scythicus apparet rigor.
si cum parente Creticum intrasses fretum.
tibi fila potius nostra nevisset soror.
te te, soror, quacumque siderei poli
in parte fulges, invoco ad causam parem:
domus sorores una corripuit duas,
te genitor, at me gnatus. en supplex iacet
adlapsa genibus regiae proles domus.
respersa nulla labe et intacta, innocens
tibi mutor uni. certa descendi ad preces:
finem hic dolori faciet aut vitae dies.
miserere amantis—
Magne regnator deum,
tam lentus audis scelera? tam lentus vides?
et quando saeva fulmen emittes manu,
si nunc serenum est? omnis impulsus ruat
aether et atris nubibus condat diem,
ac versa retro sidera obliquos agant
retorta cursus, tuque, sidereum caput,
radiate Titan, tu nefas stirpis tuae
speculare? lucem merge et in tenebras fuge.
cur dextra, divum rector atque hominum, vacat
tua nec trisulca mundus ardescit face?
in me tona, me fige, me velox cremet
transactus ignis— sum nocens, merui mori:
placui novercae, dignus en stupris ego?.
scelerique tanto visus ego solus tibi
materia facilis? hoc meus meruit rigor?
o scelere vincens omne femineum genus,
[o maius ausa matre monstrifera malum]
genetrice peior! illa se tantum stupro
contaminavit, et tamen. tacitum diu
crimen biformi partus exhibuit nota
scelusque matris arguit vultu truci
ambiguus infans— ille te venter tulit.
o ter quaterque prospero fato dati
quos hausit et peremit et leto dedit
odium dolusque— genitor, invideo tibi:
Colchide noverca maius haec, maius malum est.
Et ipsa nostrae fata cognosco domus:
fugienda petimus; sed mei non sum potens.
te vel per ignes, per mare insanum sequar
rupesque et amnes, unda quos torrens rapit;
quacumque gressus tuleris hac amens agar—
iterum, superbe, genibus advolvor tuis.
Procul impudicos corpore a casto amove
tactus— quid hoc est? etiam in amplexus ruit?
stringatur ensis, merita supplicia exigat.
en impudicum crine contorto caput
laeva reflexi: iustior numquam focis
datus tuis est sanguis, arquitenens dea.
Hippolyte, nunc me compotem voti facis:
sanas furentem. maius hoc voto meo est,
salvo ut pudore manibus immoriar tuis.
Abscede, vive ne quid exores, et hic
contactus ensis deserat castum latus.
quis eluet me Tanais aut quae barbaris
Maeotis undis Pontico incumbens mari?
non ipse toto magnus Oceano pater
tantum expiarit sceleris, o silvae, o ferae!
Deprensa culpa est. anime, quid segnis stupes?
regeramus ipsi crimen atque ultro impiam
Venerem arguamus: scelere velandum est scelus:
tutissimum est inferre, cum timeas, gradum.
ausae priores simus an passae nefas,
secreta cum sit culpa, quis testis sciet?
Adeste, Athenae! fida famulorum manus,
fer opem! nefandi raptor stupri
instat premitque, mortis intentat metum,
ferro pudicam terret— en praeceps abit
ensemque trepida liquit attonitus fuga.
pignus tenemus sceleris, hanc maestam prius
recreate, crinis tractus et lacerae comae
ut sunt remaneant, facinoris tanti notae,
perferte n urbem, recipe iam sensus, era.
quid te ipsa lacerans omnium adspectus fugis?
mens inpudicam facere, non casus solet.
Fugit insanae similis procellae,
ocior nubes glomerante Coro,
ocior cursum rapiente flamma,
stella cum ventis agitata longos
porrigit ignes.
Conferat tecum decus omne priscum
fama miratrix senioris aevi:
pulchrior tanto tua forma lucet,
clarior quanto micat orbe pleno
cum suos ignes coeunte cornu
iunxit et curru properante pernox
exerit vultus rubicunda Phoebe
nec tenent stellae faciem minores;
talis est. primas referens tenebras,
nuntius noctis, modo lotus undis
Hesperus, pulsis iterum tenebris
Lucifer idem.
Et tu. thyrsigera Liber ab India.
intonsa iuvenis perpetuum coma,
tigres pampinea cuspide territans
ac mitra cohibens cornigerum caput,
non vinces rigidas Hippolyti comas.
ne vultus nimium suspicias tuos:
omnis per populos fabula distulit,
Phaedrae quem Bromio praetulerit soror.
Anceps forma bonum mortalibus,""
exigui donum breve temporis,
ut velox celeri pede laberis!
Non sic prata novo vere decentia
aestatis calidae despoliat vapor,
saevit solstitio cum medius dies
et noctes brevibus praecipitant rotis
languescunt folio et lilia pallido:
ut gratae capiti deficiunt comae
et fulgor teneris qui radiat genis
momento rapitur nullaque non dies
formonsi spolium corporis abstulit.
res est forma fugax: quis sapiens bono
confidat fragili? dum licet, utere.
tempus te tacitum subruit. horaque
semper praeterita deterior subit.
Quid deserta petis? tutior aviis
non est forma locis: te nemore abdito,
cum Titan medium constituit diem,
cingent turba licens Naides improbae,
formonsos solitae claudere fontibus,
et somnis facient insidias tuis
[lascivae nemorum deae]
Panas quae Dryades montivagos petunt,
aut te stellifero despiciens polo
sidus post veteres Arcadas editum
currus non poterit flectere candidos.
et nuper rubuit, nullaque lucidis
nubes sordidior vultibus obstitit:
at nos solliciti numine turbido,
tractari! Thessalicis carminibus rati,
tinnitus dedimus: tu fueras labor
et tu causa morae, te dea noctium
dum spectat celeres sustinuit vias.
Vexent hanc faciem frigora parcius,
haec solem facies rarius appetat:
lucebit Pario marmore clarius,
quam grata est facies torva viriliter
et pondus veteris triste supercili!
Phoebo colla licet splendida compares:
illum caesaries nescia colligi
perfundens umeros ornat et integit;
te frons hirta decet, te brevior coma
nulla lege iacens; tu licet asperos
pugnacesque deos viribus audeas
et vasti spatio vincere corporis:
aequas. Herculeos nam iuvenis toros,
Martis belligeri pectore latior,
si dorso libeat cornipedis vehi,
frenis Castorea mobilior manu
Spartanum poteris flectere Cyllaron.
ammentum digitis tende prioribus
et totis iaculum dirige viribus:
tam longe, dociles spicula figere,
non mittent gracilem Cretes harundinem.
aut si tela modo spargere Parthico
in caelum placeat, nulla sine alite
descendent, tepido viscere condita
praedam de mediis nubibus afferent.
Raris forma viris (saecula perspice)
inpunita fuit. te melior deus
tutum praetereat formaque nobilis
deformis senii monstret imaginem.
Quid sinat inausum feminae praeceps furor?
nefanda iuveni crimina insonti apparat.
en scelera! quaerit crine lacerato fidem,
decus omne turbat capitis, umectat genas:
instruitur omni fraude feminea dolus.
Sed iste quisnam est, regium in vultu decus
gerens et alto vertice attollens caput?
ut ora iuveni paria Perithoo gerit,
ni languido pallore canderent genae
staretque recta squalor incultus coma.
en ipse redditus terris adest.
Tandem profugi noctis aeternae plagam
vastoque manes carcere umbrantem polum,
et vix cupitum sufferunt oculi diem.
iam quarta Eleusin dona Triptolemi secat
paremque totiens libra composuit diem,
ambiguus ut me sortis ignotae labor
detinuit inter mortis et vitae mala.
pars una vitae mansit extincto mihi:
sensus malorum; finis Alcides fuit,
qui cum revulsum Tartaro abstraheret canem,
me quoque supernas pariter ad sedes tulit.
sed fessa virtus robore antiquo caret
trepidantque gressus, heu, labor quantus fuit
Phlegethonte ab imo petere longinquum aethera
pariterque mortem fugere et Alciden sequi.
Quis fremitus aures flebilis pepulit meas?
expromat aliquis, luctus et lacrimae et dolor,
in limine ipso maesta lamentatio?
auspicia digna prorsus inferno hospite.
Tenet obstinatum consilium necis
fletusque nostros spernit ac morti imminet.
Quae causa leti? reduce cur moritur viro?
Haec ipsa letum causa maturum attulit.
Perplexa magnum verba nescio quid tegunt.
effare aperte quis gravet mentem dolor.
Haut pandit ulli; maesta secretum occulit
statuitque secum ferre quo moritur malum.
iam perge, quaeso, perge: properato est opus.
Reserate clausos regii postes laris.
Tacita socia thalami, sicine adventum viri
et expetiti coniugis vultum excipis?
quin ense viduas dexteram atque animum mihi
restituis et te quicquid e vita fugat
expromis?
Eheu, per tui sceptrum imperi,
magnanime Theseu, perque natorum indolem
tuosque reditus perque iam cineres meos,
permitte mortem,
Causa quae cogit mori?
Si causa leti dicitur, fructus perit.
Nemo istud alius, me quidem excepto, audiet.
Aures pudica coniugis solas timet.
Effare: fido pectore arcana occulam.
Alium silere quod voles, primus sile.
Leti facultas nulla continget tibi.
Mori volenti desse mors numquam potest.
Quod sit luendum morte delictum indica.
Quod vivo.
Lacrimae nonne te nostrae movent?
Mors optima est perire lacrimandum suis.
Silere pergit, verbere ac vinclis opus;
altrixque prodet quicquid haec fari abnuit.
vincite ferro, verberum vis extrahat
secreta mentis,
Ipsa iam fabor. mane.
Quidnam ora maesta avertis et lacrimas genis
subito coortas veste praetenta optegis?
Te, te, creator caelitum, testem invoco
et te, coruscum lucis aetheriae iubar,
t ex cuius ortu nostra dependet domus:
temptata precibus restiti; ferro ac minis
non cessit animus: vim tamen corpus tulit.
labem hanc pudoris eluet noster cruor.
Quis, ede, nostri decoris eversor fuit?
Quem rere minime,
Quis sit audire expeto.
Hic dicet ensis quem tumultu territus
liquit stuprator civium accursum timens.
Quod facinus, heu me, cerno? quod monstrum
intuor?
regale patris asperum signis ebur
capulo refulget, gentis Actaeae decus.
sed ipse quonam evasit?
Hi trepidum fuga
videre famuli concitum celeri pede.
Pro sancta Pietas, pro gubernator poli
et qui secundum fluctibus regnum moves,
unde ista venit generis infandi lues?
hunc Graia tellus aluit an Taurus Scythes
Colchusque Phasis? redit ad auctores genus
stirpemque primam degener sanguis refert.
est prorsus iste gentis armiferae furor,
odisse Veneris foedera et castum diu
vulgare populis corpus, o tetrum genus
nullaque victum lege melioris soli!
ferae quoque ipsae Veneris evitant nefas,
generisque leges inscius servat pudor.
ubi vultus ille et ficta maiestas viri
atque habitus horrens, prisca et antiqua appetens,'
morumque senium triste et affectus graves?
o vita fallax, abditos sensus geris
animisque pulchram turpibus faciem induis:
pudor impudentem celat, audacem quies,
pietas nefandum; vera fallaces probant
simulantque molles dura. silvarum incola
ille efferatus castus intactus rudis,
mihi te reservas? a meo primum toro
et scelere tanto placuit ordiri virum?
iam iam superno numiui grates ago,
quod icta nostra cecidit Antiope manu,
quod non ad antra Stygia descendens tibi
matrem reliqui, profugus ignotas procul
percurre gentes: te licet terra ultimo
summota mundo dirimat Oceani plagis
orbemque nostris pedibus obversum colas,
licet in recessu penitus extremo abditus
horrifera celsi regna transieris poli
hiemesque supra positus et canas nives
gelidi frementes liqueris Boreae ruinas
post te furentes, sceleribus poenas dabis.
profugum per omnis pertinax latebras premam:
longinqua clausa abstrusa diversa invia
emetiemur, nullus obstabit locus:
scis unde redeam, tela quo mitti haud queunt,
huc vota mittam, genitor aequoreus dedit
ut vota prono terna concipiam deo.
et invocata munus hoc sanxit Styge.
En perage donum triste, regnator freti!
non cernat ultra lucidum Hippolytum diem
adeatque manes iuvenis iratos patri,
fer abominandam nunc opem gnato, parens:
numquam supremum numinis munus tui
magna ni premerent mala:
inter profunda Tartara et Ditem horridum
et imminentes regis inferni minas,
voto peperci: redde nunc pactam fidem,
genitor, moraris? cur adhuc undae silent?
nunc atra ventis nubila impellentibus
subtexe noctem, sidera et caelum eripe,
effunde pontum, vulgus aequoreum cie
fluctusque ab imo tumidus Oceano voca.
O magna parens, Natura, deum
tuque igniferi rector Olympi,
qui sparsa cito sidera mundo
cursusque vagos rapis astrorum
celerique polos cardine versas,
cur tanta tibi cura perennes
agitare vias aetheris alti,
ut nunc canae frigora brumae
nudent silvas,
nunc arbustis redeant umbrae,
nunc aestivi colla leonis
Cererem magno fervore coquant
viresque suas temperet annus?
sed cur idem qui tanta regis,
sub quo vasti pondera mundi
librata suos ducunt orbes,
hominum nimium' securus abes,
non sollicitus
prodesse bonis, nocuisse malis?
res humanas ordine nullo
Fortuna regit sparsitque manu
munera caeca, peiora fovens;
vincit sanctos dira libido,
fraus sublimi regnat in aula.
tradere turpi fasces populus
gaudet, eosdem colit atque odit.
tristis virtus perversa tulit
praemia recti:
castos sequitur mala paupertas
vitioque potens regnat adulter:
o vane pudor falsumque decus!
Sed quid citato nuntius properat gradu
rigatque maestis lugubrem vultum genis?
O sors acerba et dura, famulatus gravis,
cur me ad nefandum nuntium casus vocat?
Ne metue cladis fortiter fari asperas:
non imparatum pectus aerumnis fero.
Vocem dolori lingua luctificam negat.
Proloquere quae sors aggravet quassam domum.
Hippolytus, heu me, flebili leto occubat.
Gnatum parens obisse iam pridem scio:
nunc raptor obiit, mortis effare ordinem.
Vt profugus urbem liquit infesto gradu
celerem citatis passibus cursum explicans,
celso sonipedes ocius subigit iugo
et ora frenis domita substrictis ligat.
tum multa secum effatus et patrium solum
abominatus saepe genitorem ciet
acerque habenis lora permissis quatit:
cum subito vastum tonuit ex alto mare
crevitque in astra, nullus inspirat salo
ventus, quieti nulla pars caeli strepit
placidumque pelagus propria tempestas agit.
non tantus Auster Sicula disturbat freta
nec tam furens Ionius exsurgit sinus
regnante Coro, saxa cum fluctu tremunt
et cana summum spuma Leucaten ferit.
consurgit ingens pontus in vastum aggerem,
[tumidumque monstro pelagus in terras ruit. ]
nec ista ratibus tanta construitur lues:
terris minatur; fluctus haud cursu levi
provolvitur: nescio quid onerato sinu
gravis unda portat, quae novum tellus caput
ostendit astris? Cyclas exoritur nova?
[latuere rupes numine Epidauri dei
et scelere petrae nobiles Scironides
et quae duobus terra comprirnitur fretis. ]
haec dum stupentes quaerimus, totum en mare
immugit, omnes undique scopuli adstrepunt;
summum cacumen rorat expulso sale.
spumat vomitque vicibus alternis aquas
qualis per alta vehitur Oceani freta
fluctum refundens ore physeter capax. ,
inhorruit concussus undarum globus
solvitque sese et litori invexit malum
maius timore, pontus in terras ruit
suumque monstrum sequitur— os quassat tremor.
quis habitus illi corporis vasti fuit!
caerulea taurus colla sublimis gerens
erexit altam fronte viridanti iubam;
stant hispidae auris, orbibus varius color,
et quem feri dominator habuisset gregis
et quem sub undis natus: hinc flammam vomunt
oculi, hinc relucent caerula insignes nota;
opima cervix arduos tollit toros
naresque hiulcis haustibus patulae fremunt;
musco tenaci pectus ac palear viret,
longum iubente spargitur fuco latus;
tum pone tergus ultima in monstrum coit
facies et ingens belua immensam trahit
squamosa partem, talis extremo mari
pistrix citatas sorbet aut frangit rates.
tremuere terrae, fugit attonitum pecus
passim per agros nec suos pastor sequi
meminit iuvencos; omnis e saltu fera
diffugit, omnis frigido exsanguis metu
venator horret, solus immunis metu
artis continet frenis equos
pavidosque notae vocis hortatu ciet.
est alta ad agros collibus ruptis via,
vicina tangens spatia suppositi maris;
hic se illa moles acuit atque iras parat.
ut cepit animos seque praetemptans satis
prolusit irae, praepeti cursu evolat,
summam citato vix gradu tangens humum,
et torva currus ante trepidantes stetit.
contra feroci gustus insurgens minax
vultu nec ora mutat et magnum intonat:
'haud frangit animum vanus hic terror meum:
nam mihi paternus vincere est tauros labor. '
inobsequentes protinus frenis equi
rapuere currum iamque derrantes via,
quacumque rabidos pavidus evexit furor,
hac ire pergunt seque per scopulos agunt.
at ille, qualis turbido rector mari
ratem retentat, ne det obliquum latus,
et arte fluctum fallit, haud aliter citos
currus gubernat: ora nunc pressis trahit
constricti frenis, terga nunc torto frequens
verbere cohercet. sequitur adsiduus comes,
nunc aequa carpens spatia, nunc contra obvius
oberrat, omni parte terrorem movens.
non-licuit ultra fugere: nam toto obvius
incurrit ore corniger ponti horridus.
tum vero pavida sonipedes mente exciti
imperia solvunt seque luctantur iugo
eripere rectique in pedes iactant onus.
praeceps in ora fusus implicuit cadens
laqueo tenaci corpus et quanto magis
pugnat, sequaces hoc magis nodos ligat.
sensere pecudes facinus— et curru levi,
dominante nullo, qua timor iussit ruunt.
talis per auras non suum agnoscens onus
Solique falso creditum indignans diem
Phaethonta currus devio excussit polo.
late cruentat arva et inrisum caput
scopulis resultat; auferant dumi comas,
et ora duras pulchra populatur lapis
peritque multo vulnere infelix decor.
moribunda celeres membra pervolvunt rotae:
tandemque raptum truncus ambusta sude
medium per inguen stipite ingesto tenet,
paulumque domino currus affixo stetit.
haesere biiuges vulnere— et pariter moram
dominumque rumpunt, inde semanimem secant
virgulta, acutis asperi vepres rubis
omnisque truncus corporis partem tulit.
errant per agros funebris famuli manus,
per illa qua distinctus loca
longum cruenta tramitem signat nota,
maestaeque domini membra vestigant canes.
necdum dolentum sedulus potuit labor
explere corpus, hocine est formae decus?
qui modo paterni clarus imperii comes
et certus heres siderum fulsit modo,
passim ad supremos ille colligitur rogos
et funeri confertur.
O nimium potens,
quanto parentes sanguinis vinclo tenes.
natura, quam te colimus inviti quoque:
occidere volui noxium, amissum fleo.
Gaudere non est ipse quod voluit potens.
Equidem malorum maximum hunc cumulum reor,
si abominaiida casus optanda efficit.
Et si odia servas, cur madent fletu genae?
Quod interemi non, quod amisi fleo.
Quanti casus humana rotant!
minor in parvis Fortuna furit
leviusque ferit leviora deus;
servat placidos obscura quies
praebetque senes casa securos.
Admota aetheriis culmina sedibus
Euros excipiunt, excipiunt Notos,
insani Boreae minas
imbriferumque Corum.
Raros patitur fulminis ictus
umida vallis:
tremuit telo Iovis altisoni
Caucasus ingens Plirygiurnque nemus
matris Cybeles: metuens caelo
Iuppiter alto vicina petit;
non capit umquam magnos motus
humilis tecti plebeia domus.
[circa regna tonat]
Volat ambiguis mobilis alis
hora, nec ulli praestat velox
Fortuna fidem,
hic qui clari
sidera mundi
nitidumque diem morte relicta.
luget maestos tristis reditus
ipsoque magis flebile Averno
sedis patriae videt hospitium.
Pallas Actaeae veneranda genti,
quod tuus caelum superosque
spectat et fugit Stygias paludes,
casta nil debes patruo rapaci:
constat inferno numerus tyranno.
Quae vox ab altis flebilis tectis sonat
strictoque vaecors quid ferro parat?
Quis te dolore percitam instigat furor?
quid ensis iste quidve vociferatio
planctusque supra corpus invisum volunt?
Me, me, profundi saeve dominator freti,
invade et in me monstra caerulei maris
emitte, quicquid intimo Tethys sinu
extrema gestat, quicquid Oceanus vagis
complexus undis ultimo fluctu tegit,
o dure Theseu semper, o numquam ad tuos
tuto reverse: gnatus et genitor nece
reditus tuos luere; pervertis domum
amore semper coniugum aut odio nocens.
Hippolyte, tales intuor vultus tuos
talesque feci? membra quis saevus Sinis
aut quis Procrustes sparsit aut quis Cresius,
Daedalea vasto claustra mugitu replens,
taurus biformis ore cornigero ferox
divulsit? heu me. quo tuus fugit decor
oculique nostrum sidus? exanimis iaces?
ades parumper verbaque exaudi mea—
nil turpe loquimur: hac manu poenas tibi
solvam et nefando pectori ferrum inseram
animaque Phaedram pariter ac scelere exuam,
et te per undas perque Tartareos lacus.
per Styga, per amnes igneos amens sequar.
placemus umbras: capitis exuvias cape
laceraeque frontis accipe abscisam comam.
non licuit animos iungere, at certe licet
iunxisse fata. morere, si casta es, viro;
si incesta, amori, coniugis thalamos petam
tanto impiatos facinore? hoc derat nefas,
ut vindicato sancta fruereris toro.
o mors amoris una sedamen mali,
o mors ^pudoris maximum laesi decus,
confugimus ad te: pande placatos sinus.
Audite, Athenae, tuque, funesta pater
peior noverca: falsa memoravi et nefas,
quod ipsa demens pectore insano hauseram,
mentita finxi. vana punisti pater,
iuvenisque castus crimine incesto iacet,
pudicus, insons— recipe iam mores tuos.
mucrone pectus impium iusto patet
cruorque sancto solvit inferias viro.
Quid facere rapto debeas gnato parens.
disce a noverca: condere Acherontis plagis.
Pallidi fauces Averni vosque, Taenarei specus,
unda miseris grata Lethes vosque, torpentes lacus,
impium rapite atque mersum premite perpetuis malis,
nunc adeste, saeva ponti monstra, nunc vastum mare,
ultimo quodcumque Proteus aequorum abscondit sinu,
meque ovantem scelere tanto rapite in altos gurgites,
tuque semper, genitor, irae facilis assensor meae,
morte facili dignus haud sum qui nova natum nece
segregem sparsi per agros quique, dum falsum nefas
exsequor vindex severus, incidi in verum scelus.
sidera et manes et undas scelere complevi meo:
amplius sors nulla restat; regna me norunt tria.
In hoc redimus? patuit ad caelum via,
bina ut viderem funera et geminam necem,
caelebs et orbus funebres una face
ut concremarem prolis ac thalami rogos?
donator atrae lucis, Alcide, tuum
Diti remitte munus; ereptos mihi
restitue manes, impius frustra invoco
mortem relictam— crudus et leti artifex,
exitia machinatus insolita effera,
nunc tibimet ipse iusta supplicia irroga.
pinus coacto vertice attingens humum
caelo remissum findat in geminas trabes,
mittarve praeceps saxa per Scironia?
graviora vidi, quae pati clausos iubet
Phlegethon nocentes igneo cingens vado:
quae poena memet maneat et sedes, scio.
umbrae nocentes, cedite et cervicibus
bis, his repositum degravet fessas manus
saxum, seni perennis Aeolio labor-,
me ludat amnis ora vicina alluens;
vultur relicto transvolet Tityo ferus
meumque poenae semper accrescat iecur;
et tu mei requiesce Perithoi pater:
haec incitatis membra turbinibus ferat
numquam resistens orbe revoluto rota.
dehisce tellus, recipe me dirum chaos,
recipe, haec ad umbras iustior nobis via est:
gnatum sequor— ne metue qui manes regis:
casti venimus; recipe me aeterna domo
non exiturum, non movent divos preces;
at si rogarem scelera, quam proni forent.
Theseu, querelis tempus aeternum manet:
nunc iusta nato solve et absconde ocius
dispersa foede membra laniatu effero.
Huc, huc reliquias vehite cari corporis
pondusque et artus temere congestos date.
hic est? crimen agnosco meum:
ego te peremi; neu nocens tantum semel
solusve fierem, facinus ausurus parens
patrem advocavi. munere en patrio fruor,
o triste fractis orbitas annis malum!
complectere artus, quodque de nato est super,
miserande, maesto pectore incumbens fove.
Disiecta genitor membra laceri corporis
in ordinem dispone et errantes loco
restitue partes: fortis hic dextrae locus,
hic laeva frenis docta moderandis manus
ponenda: laevi lateris agnosco notas.
quam magna lacrimis pars adhuc nostris abest!
Durate trepidae lugubri officio manus,
fletusque largos sistite, arentes genae,
dum membra nato genitor adnumerat suo
corpusque fingit, hoc quid est forma carens
et turpe, multo vulnere abruptum undique?
quae pars tui sit dubito; sed pars est tui:
hic, hic repone, non suo, at vacuo loco.
haecne illa facies igne sidereo nitens,
inimica flectens lumina? huc cecidit decor?
o dira fata, numinum o saevus favor!
sic ad parentem natus ex voto redit?
en haec suprema dona genitoris cape,
saepe efferendus; interim haec ignes ferant.
Patefacite acerbam caede funesta domum:
Mopsopia claris tota lamentis sonet,
vos apparate regii flammam rogi;
at vos per agros corporis partes vagas
inquirite. istam terra defossam premat,
gravisque tellus impio capiti incubet."
70,Statius,achill,"Magnanimum Aeaciden formidatamque Tonanti
progeniem et patrio vetitam succedere caelo,
diva, refer, quamquam acta viri multum inclita cantu
Maeonio, sed plura vacant: nos ire per omnem —
sic amor est — heroa velis Scyroque latentem Dulichia proferre tuba nec in Hectore tracto
sistere, sed tota iuvenem deducere Troia.
tu modo, si veterem digno deplevimus haustu,
da fontes mihi, Phoebe, novos ac fronde secunda
necte comas: neque enim Aonium nemus advena pulso
nec mea nunc primis augescunt tempora vittis. scit Dircaeus ager meque inter prisca parentum
nomina cumque suo numerant Amphione Thebae.
At tu, quem longe primum stupet Itala virtus
Graiaque, cui geminae florent vatumque ducumque certatim laurus — olim dolet altera vinci — ,
da veniam ac trepidum patere hoc sudare parumper
pulvere, te longo necdum fidente paratu
molimur magnusque tibi praeludit Achilles. Solverat Oebalio classem de litore pastor Dardanus incautas blande populatus Amyclas
plenaque materni referens praesagia somni
culpatum relegebat iter, qua condita ponto
fluctibus invisis iam Nereis imperat Helle:
cum Thetis Idaeos — heu numquam vana parentum
auguria! — expavit vitreo sub gurgite remos. nec mora, et undosis turba comitante sororum
prosiluit thalamis: fervent coeuntia Phrixi
litora et angustum dominas non explicat aequor. Illa ubi
discusso primum subit aera ponto: me petit haec, mihi classis,
ait, funesta minatur,
agnosco monitus et Protea vera locutum,
ecce novam Priamo facibus de puppe levatis
fert Bellona nurum: video iam mille carinis
Ionium Aegaeumque premi; nec sufficit, omnis quod plaga Graiugenum tumidis coniurat Atridis:
iam pelago terrisque meus quaeretur Achilles,
et volet ipse sequi, quid enim cunabula parvo
Pelion et torvi commisimus antra magistri?
illic, ni fallor, Lapitharum proelia ludit
improbus et patria iam se metitur in hasta,
o dolor, o seri materno in corde timores!
non potui infelix, cum primum gurgite nostro
Rhoeteae cecidere trabes, attollere magnum
aequor et incesti praedonis vela profunda tempestate sequi cunctasque inferre sorores?
nunc quoque — sed tardum, iam plena iniuria raptae,
ibo tamen pelagique deos dextramque secundi,
quod superest, complexa Iovis per Tethyos annos
grandaevumque patrem supplex miseranda rogabo unam hiemem.
dixit magnumque in tempore regem
aspicit. Oceano veniebat ab hospite, mensis
laetus et aequoreo diffusus nectare vultus —
unde hiemes ventique silent cantuque, quieto
armigeri Tritones eunt scopulosaque cete Tyrrhenique greges circumque intraque rotantur
rege salutato; placidis ipse arduus undis
eminet et triplici telo iubet ire iugales,
illi spumiferos glomerant a pectore cursus,
pone natant delentque pedum vestigia cauda—
cum Thetis: o magni genitor rectorque profundi,
aspicis in quales miserum patefeceris usus
aequor? eunt tutis terrarum crimina velis,
ex quo iura freti maiestatemque repostam
rupit Iasonia puppis Pagasaea rapina. en aliud furto scelus et spolia hospita portans
navigat iniustae temerarius arbiter Idae,
eheu quos gemitus terris caeloque daturus,

quos mihi! sic Phrygiae pensamus gaudia palmae,
hi veneris mores, hoc gratae munus alumnae? has saltem — num semideos nostrumque reportant
Thesea? — si quis adhuc undis honor, obrue puppes,
aut permitte fretum! nulla inclementia: fas sit
pro nato timuisse mihi. da pellere luctus,
nec tibi de tantis placeat me fluctibus unum
litus et Iliaci scopulos habitare sepulcri.
Orabat laniata genas et pectore nudo
caeruleis obstabat equis, sed rector aquarum
invitat curru dictisque ita mulcet amicis:
ne pete Dardaniam frustra, Theti, mergere classem:
fata vetant, ratus ordo deis miscere cruentas Europamque Asiamque manus, consultaque belli
Iuppiter et tristes edixit caedibus annos,
quem tu illic natum Sigeo in pulvere, quanta
aspicies victrix Phrygiarum funera matrum, cum tuus Aeacides tepido modo sanguine Teucros
undabit
campos, modo crassa exire vetabit
flumina et Hectoreo tardabit funere currus
impelletque manu nostros, opera inrita, muros!
Pelea iam desiste queri thalamosque minores: credens peperisse Iovi; nec inulta dolebis
cognatisque utere fretis: dabo tollere fluctus,
cum reduces Danai nocturnaque signa Caphereus
exseret et dirum pariter quaeremus Ulixen.
Dixerat, illa gravi vultum demissa repulsa, quae iam excire fretum et ratibus bellare parabat
Iliacis, alios animo commenta paratus,
tristis ad Haemonias detorquet brachia terras,
ter conata manu, liquidum ter gressibus aequor
reppulit et niveas feriunt vada Thessala plantas. laetantur montes et conubialia pandunt
antra sinus lateque deae Sperchios abundat
obvius et dulci vestigia circuit unda.
illa nihil gavisa locis, sed coepta fatigat
pectore consilia et sollers pietate magistra longaevum Chirona petit, domus ardua montem
perforat et longo suspendit Pelion arcu;
pars exhausta manu, partem sua ruperat aetas,
signa tamen divumque tori et quem quisque sacravit
accubitu genioque locum monstrantur: at intra Centauri stabula alta patent, non aequa nefandis
fratribus, hic hominum nullos experta cruores
spicula nec truncae bellis genialibus orni
aut consanguineos fracti crateres in hostes,
sed pharetrae insontes et inania terga ferarum. haec quoque dum viridis; nam tunc labor unus inermi
nosse salutiferas dubiis animantibus herbas,
aut monstrare lyra veteres heroas alumno. Et tunc venatu rediturum in limine primo animo
opperiens properatque dapes largoque serenat igne domum: cum visa procul de litore surgens
 Nereis; erumpit silvis — dant gaudia vires —
notaque
desueto crepuit senis ungula campo,
tunc blandus dextra atque imos demissus in armos
pauperibus tectis inducit et admonet antri. Iamdudum tacito lustrat Thetis omnia visu
nec perpessa moras: ubinam mea pignora, Chiron,
dic,
ait, aut cur ulla puer iam tempora ducit
te sine? non merito trepidus sopor atraque matri
signa deum et magnos utinam mentita timores? namque modo infensos utero mihi contuor enses,
nunc planctu livere manus, modo in ubera saevas
ire feras; saepe ipsa — nefas! — sub inania natum
Tartara et ad Stygios iterum fero mergere fontes,
hos abolere metus magici iubet ordine sacri Carpathius vates puerumque sub axe peracto
 secretis lustrare fretis, ubi litora summa
Oceani et genitor tepet inlabentibus astris
Pontus, ibi ignotis horrenda piacula divis
donaque — sed longum cuncta enumerare vetorque;
trade magis!
sic ficta parens: neque enim ille dedisset, si molles habitus et tegmina foeda fateri
ausa seni. tunc ipse refert: duc, optima, quaeso,
duc genetrix humilique deos infringe precatu.
nam superant tua vota modum placandaque multum
invidia est. non addo metum, sed vera fatebor: nescio quid magnum — nec me patria omina fallunt —
vis festina parat tenuesque supervenit annos,
olim et ferre minas avideque audire solebat
imperia et nostris procul haud discedere ab antris:
nunc illum non Ossa capit, non Pelion ingens Thessaliaeve nives. ipsi mihi saepe queruntur
Centauri raptasque domos abstractaque coram
armenta et semet campis fluviisque fugari:
insidiasque et bella parant tumideque
minantur. olim equidem Argoos pinus cum Thessala reges
hac veheret, iuvenem Alciden et Thesea vidi —
sed taceo.
figit gelidus Nereida pallor:
ille aderat multo sudore et pulvere maior,
et tamen arma inter festinatosque labores dulcis adhuc visu: niveo natat ignis in ore
purpureus fulvoque nitet coma gratior auro.
necdum prima nova lanugine vertitur aetas,
tranquillaeque faces oculis et plurima vultu
mater inest: qualis Lycia venator Apollo cum redit et saevis permutat plectra pharetris.
forte et laetus adest — o quantum gaudia formae
adiciunt! — : fetam Pholoes sub rupe leaenam
perculerat ferro vacuisque reliquerat antris
ipsam, sed catulos adportat et incitat ungues. quos tamen, ut fido genetrix in limine visa est,
abicit exceptamque avidis circumligat ulnis,
iam gravis amplexu iamque aequus vertice matri.
insequitur magno iam tunc conexus amore
Patroclus tantisque extenditur aemulus actis, par studiis aevique modis, sed robore longe,
et tamen aequali visurus Pergama fato. Protinus ille subit rapido quae proxima saltu
flumina fumantesque genas crinemque novatur
fontibus: Eurotae qualis vada Castor anhelo intrat equo fessumque sui iubar excitat astri.
miratur comitque senex, nunc pectora mulcens,
nunc fortes umeros: angunt sua gaudia matrem,
tunc libare dapes Baccheaque munera Chiron
orat et attonitae varia oblectamina nectens elicit extremo chelyn et solantia curas
fila movet leviterque expertas pollice chordas
dat puero, canit ille libens immania laudum
semina: quot tumidae superant iussa novercae .
Amphitryoniades, crudum quo Bebryca caestu obruent Pollux, quanto circumdata nexu
ruperit Aegides Minoia bracchia tauri,
maternos in fine toros superisque gravatum
Pelion: hic victo risit Thetis anxia vultu,
nox trahit in somnos, saxo conlabitur ingens Centaurus blandusque umeris se innectit Achilles,
quamquam ibi fida parens, adsuetaque pectora mavult. At Thetis undisonis per noctem in rupibus astans,
quae nato secreta velit, quibus abdere terris
destinet, huc illuc divisa mente volutat.
proxima, sed studiis multum Mavortia Thrace;
nee Macetum gens dura placet laudumque daturi
Cecropidae stimulos, nimium opportuna carinis
Sestos Abydenique sinus: placet ire per altas
Cycladas. hic spretae Myconosque humilisque Seriphos
et Lemnos non aequa viris atque hospita Delos gentibus, imbelli nuper Lycomedis ab aula
virgineos coetus et litora persona ludo
audierat, duros laxantem Aegaeona nexus
missa sequi centumque dei numerare catenas. haec placet, haec timidae tellus tutissima matri.
qualis vicino volucris iam sedula partu
iamque timens, qua fronde domum suspendat inanem,
providet hic ventos, hic anxia cogitat angues,
hic homines: tandem dubiae placet umbra, novisque
vix stetit in ramis et protinus arbor amatur. Altera consilio superest tristemque fatigat
cura deam, natum ipsa sinu complexa per undas
an magno Tritone ferat, ventosne volucres
advocet an pelago solitam Thaumantida pasci. elicit inde fretis et murice frenat acuto
delphinas biiugos, quos illi maxima Tethys
gurgite Atlanteo pelagi sub valle sonora
nutrierat; — nullis vada per Neptunia glaucae
tantus honos formae nandique potentia nec plus pectoris humani — iubet hos subsistere pleno
litore, ne nudae noceant contagia terrae.
ipsa dehinc toto resolutum pectore Achillen,
qui pueris sopor, Haemonii de rupibus antri
ad placidas deportat aquas et iussa tacere litora: monstrat iter totoque effulgurat orbe
Cynthia, prosequitur divam celeresque recursus
securus pelagi Chiron rogat
udaque celat
lumina et abreptos subito iamiamque latentes
erecto prospectat equo, qua cana parumper spumant signa fugae et liquido perit orbita ponto.
illum non alias rediturum ad Thessala Tempe
iam tristis Pholoe, iam nubilus ingemit Othrys
et tenuior
Spercheos aquis speluncaque docti
muta senis; quaerunt puerilia carmina Fauni et sperata diu plorant conubia Nymphae. Iam premit astra dies humilique ex aequore Titan
rorantes evolvit equos et ab aethere magno
sublatum curru pelagus cadit, at vada mater
Scyria iamdudum fluctus emensa tenebat, exierantque iugo fessi delphines erili:
cum pueri tremefacta quies oculique patentes
infusum sensere diem. stupet aere primo,
quae loca, qui fluctus, ubi Pelion? omnia versa
atque ignota videt dubitatque agnoscere matrem. occupat illa manu blandeque adfata paventem:
si mihi, care puer, thalamos sors aequa tulisset,
quos dabat, aetheriis ego te complexa tenerem
sidus grande plagis, magnique puerpera caeli
nil humilis Parcas terrenaque fata vererer. nunc impar tibi, nate, genus, praeclusaque leti
tantum a matre via est; quin et metuenda propinquant
tempora et extremis admota pericula metis,
cedamus, paulumque animos submitte viriles
atque habitus dignare meos, si Lydia dura pensa manu mollesque tulit Tirynthius hastas,
si decet aurata Bacchum vestigia palla
verrere, virgineos si Iuppiter induit artus,
nec magnum ambigui fregerunt Caenea sexus:
hac
sine, quaeso, minas nubemque exire malignam,
mox iterum campos, iterum Centaurica reddam lustra tibi: per ego hoc decus et ventura iuventae
gaudia, si terras humilemque experta maritum
te propter, si progenitum Stygos amne severo
armavi — totumque utinam! — , cape tuta parumper
tegmina nil nocitura animo, cur ora reducis quidve parant oculi? pudet hoc mitescere cultu?
per te, care puer, cognata per aequora iuro,
nesciet hoc Chiron,
sic horrida pectora tractat
nequiquam mulcens; obstat genitorque roganti nutritorque ingens et cruda exordia magnae
indolis, effrenae tumidum velut igne iuventae
si quis equum primis submittere temptet habenis:
ille diu campis fluviisque et honore superbo
gavisus non colla iugo, non aspera praebet ora lupis dominique fremit captivus inire
imperia atque alios miratur discere cursus. Quis deus attonitae fraudes astumque parenti
contulit? indocilem quae mens detraxit Achillem?
Palladi litoreae celebrabat Scyros honorum forte diem. placidoque satae Lycomede sorores
luce sacra patriis, quae rara licentia, muris
exierant dare veris opes divaeque severas
fronde ligare comas et spargere floribus hastam,
omnibus eximium formae decus, omnibus idem cultus et expleto teneri iam fine pudoris
virginitas matura toris annique tumentes,
sed quantum virides pelagi venus addita Nymphas
obruit, aut umeris quantum Diana relinquit
Naidas, effulget tantum regina decori Deidamia chori pulchrisque sororibus obstat,
illius et roseo flammatur purpura vultu
et gemmis lux maior inest et blandius aurum:
atque ipsi par forma deae est, si pectoris angues
ponat et exempta pacetur casside vultus. hanc ubi ducentem longe socia agmina vidit,
trux puer et nullo temeratus pectora motu
deriguit forisque novum bibit ossibus ignem,
nec latet haustus amor, sed fax vibrata medullis
in vultus atque ora redit lucemque genarum tingit et impulsum tenui sudore pererrat.
lactea Massagetae veluti cum pocula fuscant
sanguine puniceo vel ebur corrumpitur ostro:
sic variis manifesta notis — palletque rubetque —
flamma repens, eat atque ultro ferus hospita sacra
dissiciat turbae securus et immemor aevi, ni pudor et iunctae teneat reverentia matris.
ut pater armenti quondam ductorque futurus,
cui nondum toto peraguntur cornua gyro,
cum sociam pastus niveo candore iuvencam aspicit, ardescunt animi primusque per ora
spumat amor, spectant hilares obstantque magistri.
Occupat arrepto iam conscia tempore mater:
 hasne inter simulare choros et bracchia ludo
nectere, nate, grave est? gelida quid tale sub Ossa
Peliacisque iugis? o si mihi iungere curas atque alium portare sinu contingat Achillen!
mulcetur laetumque rubet visusque protervos
obliquat vestesque manu leviore repellit.
aspicit ambiguum genetrix cogique
volentem iniecitque sinus; tum colla rigentia mollit
submittitque graves umeros et fortia laxat
bracchia et impexos certo domat ordine crines
ac sua dilecta cervice monilia transfert;
et picturato cohibens vestigia limbo incessum motumque docet fandique pudorem,
qualiter artifici victurae pollice cerae
accipiunt formas ignemque manumque sequuntur:
talis erat divae natum mutantis imago,
nec luctata diu; superest nam plurimus illi
invita virtute decor, fallitque tuentes
ambiguus tenuique latens discrimine sexus. Procedunt, iterumque monens iterumque fatigans
blanda Thetis: sic ergo gradum, sic ora manusque,
nate, feres comitesque modis imitabere fictis, nete suspectum molli non misceat aulae
rector et incepti pereant mendacia furti.
dicit et admoto non distat comere tactu,
sic ubi virgineis Hecate lassata Therapnis
ad patrem fratremque redit, comes haeret eunti mater et ipsa umeros exsertaque bracchia velat;
ipsa arcum pharetrasque locat vestemque latentem
deducit sparsosque tumet componere crines. Protinus adgreditur regem atque ibi testibus aris hanc tibi,
ait, nostri germanam, rector, Achillis—
nonne vides, ut torva genas aequandaque fratri? —
tradimus: arma umeris arcumque animosa petebat
ferre et Amazonio conubia pellere ritu.
sed mihi curarum satis est pro stirpe virili:
haec calathos et sacra ferat, tu frange regendo indocilem sexuque tene, dum nubilis aetas
solvendusque pudor; neve exercere protervas
 gymnadas aut lustris nemorum concede vagari,
intus ale et similes inter seclude puellas;
litore praecipue portuque arcere memento.
vidisti modo vela Phrygum: iam mutua iura
fallere transmissae pelago didicere carinae.
Accedit dictis pater ingenioque parentis
occultum Aeaciden — quis divum fraudibus obstet? —
accipit; ultro etiam veneratur supplice dextra et grates electus agit: nec turba piarum
Scyriadum cessat nimio defigere visu
virginis ora novae, quantum cervice comisque
emineat quantumque umeros ac pectora fundat,
dehinc sociare choros castisque accedere sacris hortantur, ceduntque loco et contingere gaudent,
qualiter Idaliae volucres, ubi mollia frangunt
nubila, iam longum caeloque domoque gregatae,
si iunxit pinnas diversoque hospita tractu
venit avis, cunctae primum mirantur et horrent: mox propius propiusque volant, atque aere in ipso
paulatim fecere suam plausuque secundo
circueunt hilares et ad alta cubilia ducunt. Digreditur multum cunctata in limine mater,
dum repetit monitus arcanaque murmura figit auribus et tacito dat verba novissima vultu,
tunc excepta freto longe cervice reflexa
abnatat et blandis adfatur litora votis:
cara mihi tellus, magnae cui pignora curae
depositumque ingens timido commisimus astu, sis felix taceasque, precor, quo more tacebat
Creta Rheae: te longus honos aeternaque cingent
templa nec instabili fama superabere Delo;
et ventis et sacra fretis interque vadosas
Cycladas, Aegaeae frangunt ubi saxa procellae, Nereidum tranquilla domus iurandaque nautis
insula, ne solum Danaas admitte carinas,
ne, precor! hic thiasi tantum et nihil utile bellis, —
hoc famam narrare doce — dumque arma parantur
Dorica et alternum Mavors interfurit orbem,—
cedo equidem — sit virgo pii Lycomedis Achilles.
Interea meritos ultrix Europa dolores
dulcibus armorum furiis et supplice regum
conquestu flammata movet; quippe ambit Atrides
ille magis, cui nupta domi, facinusque relatu asperat Iliacum: captam sine Marte, sine armis
progeniem caeli Spartaeque potentis alumnam,
iura fidem superos una calcata rapina,
hoc foedus Phrygium, haec geminae commercia terrae?
quid maneat populos, ubi tanta iniuria primos degrassata duces? — coeunt gens omnis et aetas:
nec tantum exciti, bimari quos Isthmia vallo
claustra nec undisonae quos circuit umbo Maleae,
sed procul admotas Phrixi qua semita iungi
Europamque Asiamque vetat; quasque ordine gentes
litore Abydeno maris alligat unda superni. fervet amor belli concussasque erigit urbes,
aera domat Temese, quatitur navalibus ora
Eubois, innumera resonant incude Mycenae,
Pisa novat currus, Nemee dat terga ferarum, Cirrha sagittiferas certat stipare pharetras,
 Lerna graves clipeos caesis vestire iuvencis.
dat bello pedites Aetolus et asper Acarnan,
Argos agit turmas, vacuantur pascua ditis
Arcadiae, frenat celeres Epiros alumnos, Phocis et Aoniae iaculis rarescitis umbrae,
murorum tormenta Pylos Messenaque tendunt,
nulla immunis humus; velluntur postibus altis
arma olim dimissa patrum, flammisque liquescunt
dona deum: ereptum superis Mars efferat aurum. nusquam umbrae veteres: minor Othrys et ardua sidunt
Taygeta, exuti viderunt aera montes,
iam natat omne nemus: caeduntur robora classi,
silva minor remis, ferrum lassatur in usus
innumeros, quod rostra liget, quod muniat arma, belligeros quod frenet equos, quod mille catenis
squalentes nectat tunicas, quod sanguine fumet
vulneraque alta bibat, quod conspirante veneno
impellat mortes; tenuant umentia saxa
attritu et pigris addunt mucronibus iras. nec modus aut arcus lentare aut fundere glandes
aut torrere sudes galeasque attollere conis.
hos inter motus pigram gemit una quietem
Thessalia et geminis incusat fata querellis,
quod senior Peleus nec adhuc maturus Achilles. Iam Pelopis terras Graiumque exhauserat orbem
praecipitans in transtra viros insanus equosque
Bellipotens. fervent portus et operta carinis
stagna suasque hiemes classis promota suosque
attollit fluctus; ipsum iam puppibus aequor deficit et totos consumunt carbasa ventos. Prima ratis Danaas Hecateia congregat Aulis,
rupibus expositis longique crepidine dorsi
Euboicum scandens
Aulis mare, litora multum
montivagae dilecta deae, iuxtaque Caphereus latratum pelago tollens caput, ille Pelasgas
ut vidit tranare rates, ter monte ter undis
intonuit saevaeque dedit praesagia noctis,
coetus ibi armorum Troiae fatalis, ibi ingens
iuratur bellum, donec sol annuus omnes conficeret metas, tunc primum Graecia vires
contemplata suas; tunc sparsa ac dissona moles
in corpus vultumque coit et rege sub uno
disposita est. sic curva feras indago latentes
claudit et admotis paulatim cassibus artat. illae ignem sonitumque pavent diffusaque linquunt
avia miranturque suum decrescere montem,
donec in angustam ceciderunt undique vallem;
inque vicem stupuere greges socioque timore
mansuescunt: simul hirtus aper, simul ursa lupusque
cogitur et captos contempsit cerva leones Sed quamquam et gemini pariter sua bella capessant
Atridae famamque avida virtute paternam
Tydides Sthenelnsque premat, nec cogitet annos
Antilochos septemque Aiax umbone coruscet armenti reges atque aequum moenibus orbem,
consiliisque armisque vigil contendat Ulixes:
omnis in absentem belli manus ardet Achillem,
nomen Achillis amant, et in Hectora solus Achilles
poscitur, illum unum Teucris Priamoque loquuntur
fatalem, quis enim Haemoniis sub vallibus alter creverit effossa reptans nive? cuius adortus
 cruda rudimenta et teneros formaverit annos
Centaurus? patrii propior cui linea caeli,
quemve alium Stygios tulerit secreta per amnes Nereis et pulchros ferro praestruxerit artus?
haec Graiae castris iterant traduntque cohortes,
cedit turba ducum vincique haud maesta fatetur.
sic cum pallentes Phlegraea in castra coirent
caelicolae iamque Odrysiam Gradivus in hastam surgeret et Libycos Tritonia tolleret angues
ingentemque manu curvaret Delius arcum,
stabat anhela metu solum Natura Tonantem
respiciens — quando ille hiemes tonitrusque vocaret
nubibus, igniferam quot fulmina posceret Aetnen? Atque ibi dum mixta vallati plebe suorum et maris et belli consultant tempora reges,
increpitans magno vatem Calchanta tumultu
Protesilaus ait — namque huic bellare cupido
praecipua et primae iam tunc data gloria mortis — :
o nimium Phoebi tripodumque oblite tuorum, Thestoride, quando ora deo possessa movebis
iustius aut quianam
Parcarum occulta recludis ?
cernis ut ignotum cuncti stupeantque fremantque
 Aeaciden? sordent vulgo Calydonius heros.
et magno genitus Telamone Aiaxque secundus,
nos quoque: sed Mavors et Troia arrepta probabunt.
illum neglectis — pudet heu! — ductoribus omnes
belligerum ceu numen amant, dic ocius aut cur
serta comis et multus honos? quibus abditus oris
quave iubes tellure peti? nam fama nec antris Chironis patria nec degere Peleos aula.
heia, inrumpe deos et fata latentia vexa,
laurigerosque ignes, si quando, avidissimus hauri!
arma horrenda tibi saevosque remisimus enses, numquam has imbelles galea violabere vittas:
sed felix numeroque ducum praestantior omni,
si magnum Danais per te depfendis
Achillem.
Iamdudum trepido circumfert lumina motu
intrantemque deum primo pallore fatetur Thestorides; mox igne genas et sanguine torquens
 nec socios nec castra videt, sed caecus et absens
nunc superum magnos deprendit in aethere coetus,
nunc sagas adfatur aves, nunc dura sororum
licia, turiferas modo consulit anxius aras flammarumque apicem rapit et caligine sacra
pascitur, exsiliunt crines rigidisque laborat
vitta comis, nec colla loco nec in ordine gressus,
tandem fessa tremens longis mugitibus ora
solvit, et oppositum vox eluctata furorem est:
quo rapis ingentem magni Chironis alumnum
femineis, Nerei, dolis? huc mitte: quid aufers?
non patiar: meus iste, meus. tu diva profundi,
 et me Phoebus agit. latebris quibus abdere temptas
eversorem Asiae? video per Cycladas altas attonitam et turpi quaerentem litora furto,
occidimus: placuit Lycomedis conscia tellus,
o scelus! en fluxae veniunt in pectora vestes,
scinde, puer, scinde et timidae ne cede parenti,
ei mihi raptus abit! quaenam haec procul improba virgo?
Hic nutante gradu stetit amissisque furoris
viribus ante ipsas tremefactus conruit aras.
tunc haerentem Ithacum Calydonius occupat heros:
nos vocat iste labor: neque enim comes ire recusem,
si tua cura trahat, licet ille sonantibus antris Tethyos aversae gremioque prematur aquosi
Nereos: invenies, tu tantum providus astu
tende animum vigilem fecundumque erige pectus:
non mihi quis vatum dubiis in casibus ausit
fata videre prior.
subicit gavisus Ulixes: sic deus omnipotens firmet, sic adnuat illa
virgo paterna tibi! sed me spes lubrica tardat:
grande equidem armatum castris inducere Achillem;
sed si fata negent, quam foedum ac triste reverti!
vota tamen Danaum non intemptata relinquam
iamque adeo aut aderit mecum Peleius heros,
aut verum penitus latet et sine Apolline Calchas.
Conclamant Danai stimulatque Agamemno volentes: laxantur coetus resolutaque murmure laeto
agmina discedunt, quales iam nocte propinqua e pastu referuntur aves, vel in antra reverti
melle novo gravidas mitis videt Hybla catervas,
nec mora, iam dextras Ithacesia carbasus auras poscit,
et in remis hilaris sedere iuventus. At procul occultum falsi sub imagine sexus Aeaciden furto iam noverat una latenti
Deidamia virum; sed opertae conscia culpae
cuncta pavet tacitasque putat sentire sorores,
namque ut virgineo stetit in grege durus Achilles
exsolvitque rudem genetrix digressa pudorem, protinus elegit comitem, quamquam omnis in illum
turba coit, blandeque novas nil tale timenti
admovet insidias: illam sequiturque premitque
improbus, illam oculis iterumque iterumque resumit.
nunc nimius lateri non evitantis inhaeret, nunc levibus sertis, lapsis nunc sponte canistris,
nunc thyrso parcente ferit, modo dulcia notae
fila lyrae tenuesque modos et carmina monstrat
Chironis ducitque manum digitosque sonanti
infringit citharae, nunc occupat ora canentis et ligat amplexus et mille per oscula laudat.
illa libens discit, quo vertice Pelion, et quis
Aeacides, puerique auditum nomen et actus
adsidue stupet et praesentem cantat Achillem.
ipsa quoque et validos proferre modestius artus et tenuare rudes attrito pollice lanas
demonstrat reficitque colos et perdita dura
 pensa manu; vocisque sonum pondusque tenentis,
quodque fugit comites, nimio quod lumine sese
Agat et in verbis intempestivus anhelet, miratur: iam iamque dolos aperire parantem
virginea levitate fugit prohibetque fateri,
sic sub matre Rhea iuvenis regnator Olympi
oscula securae dabat insidiosa sorori
frater adhuc, medii donec reverentia cessit sanguinis et versos germana expavit amores. Tandem detecti timidae Nereidos astus.
lucus Agenorei sublimis ad orgia Bacchi
stabat et admissum caelo nemus: huius in umbra
alternam renovare piae trieterida matres consuerant scissumque pecus terraque revulsas
ferre trabes gratosque deo praestare furores,
lex procul ire mares: itcrat praecepta verendus
ductor, inaccessumque viris edicitur antrum,
nec satis est: stat fine dato metuenda sacerdos exploratque aditus, ne. quis temerator oberret
agmine femineo, tacitus sibi risit Achilles,
illum virgineae ducentem signa catervae
magnaque difficili solventem bracchia motu —
et sexus pariter decet et mendacia matris — mirantur comites, nec iam pulcherrima turbae
Deidamia suae tantumque admota superbo
vincitur Aeacide, quantum premit ipsa sorores.
ut vero e tereti demisit nebrida collo
errantesque sinus hedera collegit et alte cinxit purpureis flaventia tempora vittis
vibravitque gravi redimitum missile dextra,
attonito stat turba metu sacrisque relictis
illum ambire libet pronosque attollere vultus. talis, ubi ad Thebas vultumque animumque remisit
Euhius et patrio satiavit pectora luxu,
serta comis mitramque levat thyrsumque virentem
armat et hostiles invisit fortior Indos.
Scandebat roseo medii fastigia caeli
Luna iugo, totis ubi somnus inertior alis defluit in terras mutumque amplectitur orbem:
consedere chori paulumque exercita pulsu
aera tacent, tenero cum solus ab agmine Achilles
haec secum: quonam timidae commenta parentis
usque feres? primumque imbelli carcere perdes florem animi? non tela licet Mavortia dextra,
non trepidas agitare feras, ubi campus et amnes
Haemonii? quaerisne meos, Sperchie, natatus
promissasque comas? an desertoris alumni nullus honos? Stygiasque procul iam raptus ad umbras
dicor, et orbatus plangit mea funera Chiron?
tu nunc tela manu, nostros tu dirigis arcus
nutritosque mihi scandis, Patrocle, iugales:
ast ego pampineis diffundere brachia thyrsis
et tenuare colus — pudet haec taedetque fateri! —
iam scio. quin etiam dilectae virginis ignem
aequaevamque facem captus noctesque diesque
dissimulas. quonam usque premes urentia pectus
vulnera, teque marem — pudet heu! — nec amore probaris ?
Sic ait; et densa noctis gavisus in umbra tempestiva suis torpere silentia furtis
vi potitur votis et toto pectore veros
admovet amplexus; vidit chorus omnis ab alto
astrorum et tenerae rubuerunt cornua Lunae,
illa quidem clamore nemus montemque replevit: sed Bacchi comites, discussa nube soporis,
signa choris indicta putant; fragor undique notus
tollitur, et thyrsos iterum vibrabat Achilles,
ante tamen dubiam verbis solatus amicis:
ille ego — quid trepidas? — , genitum quem caerula mater paene Iovi
silvis nivibusque immisit alendum
Thessalicis. nec ego hos cultus aut foeda subissem
tegmina, ni primo tu visa
in litore: cessi
te propter, tibi pensa manu, tibi mollia gesto
tympana, quid defles magno nurus addita ponto?
quid gemis ingentes caelo paritura nepotes? sed pater — : ante igni ferroque excisa iacebit
Scyros et in tumidas ibunt haec versa procellas
moenia, quam saevo mea tu conubia pendas
funere: non adeo parebimus omnia matri.
Obstipuit tantis regina exterrita monstris, quamquam olim suspecta fides, et comminus ipsum
horruit et facies multum mutata fatentis.
quid faciat? casusne suos ferat ipsa parenti seque simul iuvenemque premat, fortassis acerbas
hausurum poenas? et adhuc in corde manebat
ille diu deceptus amor: silet aegra premitque
iam commune nefas; unam placet addere furtis
altricem sociam, precibus quae victa duorum adnuit. illa astu tacito raptumque pudorem
surgentemque uterum atque aegrosin pondere menses
occuluit, plenis donec stata tempora metis
attulit et partus index Lucina resolvit.
 Iamque per Aegaeos ibat Laertia flexus puppis, et innumeras mutabant Cycladas aurae:
iam Paros Olearosque latent; iam raditur alta
Lemnos et a tergo decrescit Bacchica Naxos, ante oculos crescente Samo; iam Delos opacat
aequor: ibi e celsa libant carchesia puppi responsique fidem et verum Calchanta precantur.
audiit Arquitenens Zephyrumque e vertice Cynthi
impulit et dubiis pleno dedit omina velo. it pelago secura ratis: quippe alta Tonantis
iussa Thetin certas fatorum vertere leges arcebant aegram lacrimis ac multa timentem,
quod non erueret pontum ventisque fretisque
omnibus invisum iam tunc sequeretur Ulixem.
 Frangebat radios humili iam pronus Olympo
Phoebus et Oceani penetrabile litus anhelis promittebat equis, cum se scopulosa levavit
Scyros; in hanc totos emisit puppe rudentes
dux Laertiades sociisque resumere pontum
 imperat et remis Zephyros supplere cadentes.
accedunt iuxta, et magis indubitata magisque Scyros erat placidique super Tritonia custos
litoris, egressi numen venerantur amicae
Aetolusque Ithacusque deae. tunc providus heros,
 hospita ne subito terrerent moenia coetu,
puppe iubet remanere suos; ipse ardua fido cum Diomede petit, sed iam praevenerat arcis
litoreae servator Abas ignotaque regi
ediderat, sed Graia tamen, succedere terris
 carbasa, procedunt, gemini ceu foedere iuncto
hiberna sub nocte lupi: licet et sua pulset natorumque fames, penitus rabiemque minasque
dissimulant humilesque meant, ne nuntiet hostes
cura canum et trepidos moneat vigilare magistros.

 Sic segnes heroes eunt campumque patentem,
qui medius portus celsamque interiacet urbem, alterno sermone terunt; prior occupat acer
Tydides: qua nunc verum ratione paramus
scrutari? namque ambiguo sub pectore pridem
 verso, quid imbelles thyrsos mercatus et aera
urbibus in mediis Baccheaque terga mitrasque huc tuleris varioque aspersas nebridas auro.
hisne gravem Priamo Phrygibusque armabis Achillem?
Illi subridens Ithacus paulum ore remisso:
haec tibi, virginea modo si Lycomedis in aula est
fraude latens, ultro confessum in proelia ducent Peliden; tu cuncta citus de puppe memento
ferre, ubi tempus erit, clipeumque his iungere donis,
qui pulcher signis auroque asperrimus; hasta
 haec
sat erit: tecum lituo bonus adsit Agyrtes
occultamque tubam tacitos adportet in usus.
Dixerat, atque ipso portarum in limine regem
cernit et ostensa pacem praefatus oliva:
magna, reor, pridemque tuas pervenit ad aures
 fama trucis belli, regum placidissime, quod nunc
Europamque Asiamque quatit, si nomina forte huc perlata ducum, Adit quibus ultor Atrides:
hic tibi, quem tanta meliorem stirpe creavit
magnanimus Tydeus, Ithacis ego ductor Ulixes.
 causa viae — metuam quid enim tibi cuncta fateri,
cum Graius notaque fide celeberrimus unus
—
explorare aditus invisaque litora Troiae,
quidve parent.
medio sermone intercipit ille:
adnuerit Fortuna, precor, dextrique secundent
 ista dei! nunc hospitio mea tecta piumque
inlustrate larem.
simul intra limina ducit. nec mora, iam mensas famularis turba torosque
instruit, interea visu perlustrat Ulixes
scrutaturque domum, si qua vestigia magnae
 virginis aut dubia facies suspecta figura;
porticibusque vagis errat totosque penates, ceu miretur, adit: velut ille cubilia praedae
indubitata tenens muto legit arva Molosso
venator, videat donec sub frondibus hostem
 porrectum somno positosque in caespite dentes.
Rumor in arcana iamdudum perstrepit aula, virginibus qua fida domus, venisse Pelasgum
ductores Graiamque ratem sociosque receptos.
iure pavent aliae; sed vix nova gaudia celat
 Pelides avidusque novos heroas et arma
vel talis vidisse cupit, iamque atria fervent regali strepitu et picto discumbitur auro,
cum pater ire iubet natas comitesque pudicas
natarum, subeunt, quales Maeotide ripa,
 cum Scythicas rapuere domos et capta Getarum
moenia, sepositis epulantur Amazones armis. tum vero intentus vultus ac pectora Ulixes
perlibrat visu, sed nox inlataque fallunt
lumina et extemplo latuit mensura iacentum.
 at tamen erectumque genas oculisque vagantem
nullaque virginei servantem signa pudoris defigit comitique obliquo lumine monstrat,
quod nisi praecipitem blando complexa moneret
Deidamia sinu nudataque pectora semper
 exsertasque manus umerosque in veste teneret
et prodire toris et poscere vina vetaret saepius et fronti crinale reponeret aurum,
Argolicis ducibus iam tunc patuisset Achilles. Ut placata fames epulis bis terque repostis,
 rex prior adloquitur paterisque hortatur Achivos:
invideo vestris, fateor, decora inclita gentis Argolicae, coeptis: utinam et mihi fortior aetas,
quaeque fuit, Dolopas eum Scyria litora adortos
perdomui fregique vadis, quae signa triumphi
 vidistis celsa murorum in fronte, carinas!
saltem si suboles, aptum quam mittere bello —

nunc ipsi viresque meas et cara videtis pignora: quando novos dabit haec mihi turba nepotes?
dixerat, et sollers arrepto tempore Ulixes:
haud spernenda cupis; quis enim non visere gentes
innumeras variosque duces atque agmina regum ardeat? omne simul roburque decusque potentis
Europae meritos ultro iuravit in enses.
 rura urbesque vacant, montes spoliavimus altos, omne fretum longa velorum obtexitur umbra;
tradunt arma patres, rapit inrevocata iuventus,
non alias umquam tantae data copia famae
fortibus aut campo maiore exercita virtus.
aspicit intentum vigilique haec aure trahentem,
cum paveant aliae demissaque lumina flectant, atque iterat: quisquis proavis et gente superba,
quisquis equo iaculoque potens, qui praevalet arcu,
omnis honos illic, illic ingentia certant
 nomina: vix timidae matres aut agmina cessant
virginea; a! multum steriles damnatus in annos invisusque deis, si quem haec nova gloria segnem
praeterit.
exisset stratis, ni provida signo
Deidamia dato cunctas hortata sorores
 liquisset mensas ipsum complexa, sed haeret
respiciens Ithacum coetuque novissimus exit. ille quidem incepto paulum ex sermone remittit,
pauca tamen iungens: at tu tranquillus in alta
pace mane carisque para conubia natis,
 quas tibi sidereis divarum vultibus aequas
fors dedit, ut me olim tacitum reverentia tangit!
is decor et formae species permixta virili.
occurrit genitor: quid si aut Bacchea ferentes
orgia, Palladias aut circum videris aras?
 et dabimus, si forte novus cunctabitur auster.
excipiunt cupidi et tacitis spes addita votis. cetera depositis Lycomedis regia curis
tranquilla sub pace silet, sed longa sagaci
nox Ithaco, lucemque cupit somnumque gravatur.

 vixdum exorta dies et iam comitatus Agyrte
Tydides aderat praedictaque dona ferebat. nec minus egressae thalamo Scyreides ibant
ostentare choros promissaque sacra verendis
hospitibus, nitet ante alias regina comesque
 Pelides: qualis Siculae sub rupibus Aetnae
Naidas Ennaeas inter Diana feroxque Pallas et Elysii lucebat sponsa tyranni,
iamque movent gressus thiasisque Ismenia buxus
signa dedit, quater aera Rheae, quater enthea pulsant
 terga manu variosque quater legere recursus. tunc thyrsos pariterque levant pariterque reponunt
multiplicantque gradum, modo quo Curetes in actu
quoque pii Samothraces eunt, nunc obvia versae
pectine Amazonio, modo quo citat orbe Lacaenas
 Delia plaudentesque suis intorquet Amyclis.
tunc vero, tunc praecipue manifestus Achilles nec servare vices nec bracchia iungere curat;
tunc molles gressus, tunc aspernatur amictus
plus solito rumpitque choros et plurima turbat.
 sic indignantem thyrsos acceptaque matris
tympana iam tristes spectabant Penthea Thebae. Solvuntur laudata cohors repetuntque paterna
limina, ubi in mediae iamdudum sedibus aulae
munera virgineos visus fractura locarat

 Tydides, signum hospitii pretiumque laboris:
hortaturque legant, nec rex placidissimus arcet. heu simplex nimiumque rudis, qui callida dona
Graiorumque dolos variumque ignoret Ulixem ! hic aliae, quas sexus iners naturaque ducit,
 aut teretes thyrsos aut respondentia temptant
tympana, geminatis aut nectunt tempora limbis: arma vident magnoque putant donata parenti,
at ferus Aeacides, radiantem ut comminus orbem,
caelatum pugnas — saevis et forte rubebat
 bellorum maculis — adclinem conspicit hastae, infremuit torsitque genas, et fronte relicta surrexere comae; nusquam mandata parentis,
nusquam occultus amor, totoque in pectore Troia est.
ut leo, materno cum raptus ab ubere mores
 accepit pectique iubas hominemque vereri
edidicit nullasque rapi nisi iussus in iras, si semel adverso radiavit lumine ferrum,
eiurata fides domitorque inimicus: in illum
prima fames, timidoque pudet servisse magistro.
 ut vero accessit propius luxque aemula vultum
reddidit et simili talem se vidit in auro, horruit erubuitque simul, tunc acer Ulixes
admotus lateri summissa voce: quid haeres?
scimus,
ait, tu semiferi Chironis alumnus,
 tu caeli pelagique nepos, te Dorica classis,
te tua suspensis exspectat Graecia signis, ipsaque iam dubiis nutant tibi Pergama muris,
heia, abrumpe moras: sine perfida palleat Ide,
et iuvet haec audire patrem, pudeatque dolosam
 sic pro te timuisse Thetin.
iam pectus amictu
laxabat, cum grande tuba sic iussus Agyrtes insonuit: fugiunt disiectis undique donis
implorantque patrem commotaque proelia credunt,
illius intactae cecidere a pectore vestes,
 iam clipeus breviorque manu consumitur hasta, —
mira fides! — Ithacumque umeris excedere visus Aetolumque ducem: tantum subita arma calorque
Martius horrenda confundit luce penates,
immanisque gradu, ceu protinus Hectora poscens,
 stat medius trepidante domo: Peleaque virgo
quaeritur, ast alia plangebat parte retectos Deidamia dolos, cuius cum grandia primum
lamenta et notas accepit pectore voces,
haesit et occulto virtus infracta calore est.
 demittit clipeum regisque ad lumina versus
attonitum factis inopinaque monstra paventem, sicut erat, nudis Lycomedem adfatur in armis:
me tibi, care pater, — dubium dimitte pavorem! —
me dedit alma Thetis: te pridem tanta manebat
 gloria; quaesitum Danais tu mittis Achillem, gratior et magno, si fas dixisse, parente et dulci Chirone mihi. sed corda parumper
huc adverte libens atque has bonus accipe voces:
Peleus te nato socerum et Thetis hospita iungunt,
 adlegantque suos utroque a sanguine divos.
unam virgineo natarum ex agmine poscunt:
dasne? an gens humilis tibi degeneresque videmur?
non renuis; iunge ergo manus et concipe foedus
atque ignosce tuis. tacito iam cognita furto
 Deidamia mihi; quid enim his obstare lacertis,
qua potuit nostras possessa repellere vires? me luere ista iube; pono arma et reddo Pelasgis
et maneo, quid triste fremis? quid lumina mutas?
iam socer es
— natum ante pedes prostravit et addit:

iamque avus: immitis quotiens iterabitur ensis!
turba sumus.
tunc et Danai per sacra fidemque hospitii blandusque precum compellit Ulixes,
ille, etsi carae comperta iniuria natae
et Thetidis mandata movent prodique videtur
 depositum tam grande deae, tamen obvius ire
tot metuit fatis Argivaque bella morari; fac velit: ipsam illic matrem sprevisset Achilles,
nec tamen abnuerit genero se iungere tali:
vincitur, areanis effert pudibunda tenebris
 Deidamia gradum, veniae nec protinus amens
credit et opposito genitorem placet Achille. Mittitur Haemoniam, magnis qui Pelea factis
impleat et classem comitesque in proelia poscat,
nec non et geminas regnator Scyrius alnos
 deducit genero viresque excusat Achivis.
tunc epulis consumpta dies, tandemque retectum foedus et intrepidos nox conscia iungit amantes.
Illius ante oculos nova bella et Xanthus et Ide
Argolicaeque rates atque ipsas cogitat undas
 auroramque timet: cara cervice mariti
fusa novi lacrimas iam solvit et occupat artus. aspiciamne iterum meque hoc in pectore ponam,
Aeacide? rursusque tuos dignabere partus?
an tumidus Teucrosque lares et capta reportans
 Pergama virgineae noles meminisse latebrae?
quid precer, heu! timeamve prius? quidve anxia mandem, cui vix flere vacat? modo te nox una deditque
inviditque mihi! thalamis haec tempora nostris?
hicne est liber hymen? o dulcia furta dolique,
 o timor! abripitur miserae permissus Achilles,
i — neque enim tantos ausim revocare paratus. — i cautus, nec vana Thetin timuisse memento,
i felix nosterque redi! nimis improba posco:
iam te sperabunt lacrimis planctuque decorae
 Troades optabuntque tuis dare colla catenis
et patriam pensare toris aut ipsa placebit Tyndaris, incesta nimium laudata rapina,
ast egomet primae puerilis fabula culpae
narrabor famulis aut dissimulata latebo.
 quin age, duc comitem; cur non ego Martia tecum
signa feram? tu thyrsa manu Baccheaque mecum
sacra, quod infelix non credet Troia, tulisti. attamen hunc, quem maesta mihi solacia linquis,
hunc saltem sub corde tene et concede precanti
 hoc solum, pariat ne quid tibi barbara coniunx,
ne qua det indignos Thetidi captiva nepotes.
talia dicentem non ipse immotus Achilles
solatur iuratque fidem iurataque fletu
spondet et ingentes famulas captumque reversus
 Ilion et Phrygiae promittit munera gazae.
inrita ventosae rapiebant verba procellae.

 
Exuit implicitum tenebris umentibus orbem
Oceano prolata dies, genitorque coruscae
lucis adhuc hebetem vicina nocte levabat
 et nondum excusso rorantem lampada ponto.
et iam punicea nudatum pectora palla insignemque ipsis, quae prima invaserat, armis
Aeaciden — quippe aura vocat cognataque suadent
aequora — prospectant cuncti iuvenemque ducemque
 nil ausi meminisse pavent; sic omnia visu
mutatus rediit, ceu numquam Scyria passus litora Peliacoque rates escendat ab antro,
tunc ex more deis — ita namque monebat Ulixes —
aequoribusque austrisque litat fluctuque sub ipso
 caeruleum regem tauro veneratur avumque
Nerea: vittata genetrix placata iuvenca. hic spumante salo iaciens tumida exta profatur:
paruimus, genetrix, quamquam haud toleranda iubebas , paruimus nimium: bella ad Troiana ratesque
 Argolicas quaesitus eo.
sic orsus et alno
insiluit penitusque noto stridente propinquis abripitur terris: et iam ardua ducere nubes
incipit et longo Scyros discedere ponto.
Turre procul summa lacrimis comitata sororum
 commissumque
tenens et habentem nomina Pyrrhum
pendebat coniunx oculisque in carbasa fixis ibat et ipsa freto, et puppem iam sola videbat,
ille quoque obliquos dilecta ad moenia vultus
declinat viduamque domum gemitusque relictae
 cogitat: occultus sub corde renascitur ardor
datque locum virtus, sentit Laertius heros maerentem et placidis adgressus flectere dictis:
tene,
inquit, magnae vastator debite Troiae,
quem Danaae classes, quem divum oracula poscunt,
 erectumque manet reserato in limine Bellum,
callida femineo genetrix violavit amictu commisitque illis tam grandia furta latebris
speravitque fidem? nimis o suspensa nimisque
mater! an haec tacita virtus torperet in umbra,
 quae vix audito litui clangore refugit
et Thetin et comites et quos suppresserat ignes? nec nostrum est, quod in arma venis sequerisque precantes:
venisses —
dixit, quem talibus occupat heros
Aeacius: longum resides exponere causas
 maternumque nefas; hoc excusabitur ense
Scyros et indecores, fatorum crimina, cultus. tu potius, dum lene fretum zephyroque fruuntur
carbasa, quae Danais tanti primordia belli,
ede: libet iustas hinc sumere protinus iras.
hic Ithacus paulum repetito longius orsu:
fertur in Hectorea, si talia credimus, Ida
electus formae certamina solvere pastor
sollicitas tenuisse deas nec torva Minervae
ora nec aetherii sociam rectoris amico
 lumine, sed solam nimium vidisse Dionen. atque adeo lis illa tuis exorta sub antris concilio superum, dum Pelea dulce maritat
Pelion, et nostris iam tunc promittens armis,
ira quatit victas; petit exitialia iudex
 praemia: raptori faciles monstrantur Amyclae.
ille Phrygas lucos, matris penetralia caedit turrigerae veritasque solo procumbere pinus
praecipiat terrasque freto delatus Achaeas
hospitis Atridae — pudet heu miseretque potentis
 Europae! — spoliat thalamos, Helenaque superbus
navigat et captos ad Pergama devehit Argos. inde dato passim varias rumore per urbes,
undique inexciti sibi quisque et sponte coimus
ultores: quis enim inlicitis genialia rumpi
 pacta dolis facilique trahi conubia raptu
ceu pecus armentumve aut viles messis acervos perferat? haec etiam fortes iactura moveret,
non tulit insidias divum imperiosus Agenor
mugitusque sacros et magno numine vectam
 quaesiit Europen aspernatusque Tonantem est
ut generum; raptam Scythico de litore prolem non tulit Aeetes ferroque et classe secutus
semideos reges et ituram in sidera puppim:
nos Phryga semivirum portus et litora circum
 Argolica incesta volitantem puppe feremus?
usque adeo nusquam arma et equi, fretaque invia Grais? quid si nunc aliquis patriis rapturus ab oris
Deidamian eat viduaque e sede revellat
attonitam et magni clamantem nomen Achillis?
illius ad capulum rediit manus ac simul ingens
impulit ora rubor: tacuit contentus Ulixes. Excipit Oenides: quin, o dignissima caeli
progenies, ritusque tuos elementaque primae
indolis et, valida mox accedente iuventa,
 quae solitus laudum tibi semina pandere Chiron,
virtutisque aditus, quas membra augere per artes, quas animum, sociis multumque faventibus edis?
sit pretium longas penitus quaesisse per undas
Scyron et his primos arma ostendisse lacertis.
Quem pigeat sua facta loqui? tamen ille modeste
incohat, ambiguus paulum propiorque coacto: dicor et in teneris et adhuc reptantibus
annis,
Thessalus ut rigido senior me monte recepit,
non ullos ex more cibos hausisse nec almis
 uberibus satiasse famem, sed spissa leonum
viscera semianimisque lupae traxisse medullas. haec mihi prima Ceres, haec laeti munera Bacchi,
sic dabat ille pater, mox ire per invia secum
lustra gradu maiore trahens visisque docebat
 adridere feris nec fracta ruentibus undis
saxa nec ad vastae trepidare silentia silvae. iam tunc arma manu, iam tunc cervice pharetrae,
et ferri properatus amor durataque multo
sole geluque cutis; tenero nec fluxa cubili
 membra, sed ingenti saxum commune magistro,
vix mihi bissenos annorum torserat orbes vita rudis, volucres cum iam praevertere cervos
et Lapithas cogebat equos praemissaque cursu
tela sequi; saepe ipse gradu me praepete Chiron,
 dum velox aetas, campis admissus agebat
omnibus, exhaustumque vago per gramina passu laudabat gaudens atque in sua terga levabat.
saepe etiam primo fluvii torpore iubebat
ire supra glaciemque levi non frangere planta.
 hoc puerile decus, quid nunc tibi proelia dicam
silvarum et saevo vacuos iam murmure saltus? numquam ille imbelles Ossaea per avia dammas
sectari aut timidas passus me cuspide lyncas
sternere, sed tristes turbare cubilibus ursos
 fulmineosque sues, et sicubi maxima tigris
aut seducta iugis fetae spelunca leaenae. ipse sedens vasto facta exspectabat in antro,
si sparsus nigro remearem sanguine; nec me
ante nisi inspectis admisit ad oscula telis.
 iamque et ad ensiferos vicina pube tumultus
aptabar, nec me ulla feri Mavortis imago praeteriit, didici, quo Paeones arma rotatu,
quo Macetae sua gaesa citent, quo turbine contum
Sauromates falcemque Getes arcumque Gelonus
 tenderet et flexae Balearicus actor habenae
quo suspensa trahens libraret vulnera tortu inclusumque suo distingueret aera gyro.
vix memorem cunctos, etsi bene gessimus, actus,
nunc docet ingentes saltu me iungere fossas,
 nunc caput aerii scandentem prendere montis,
quo fugitur per plana gradu, simulacraque pugnae excipere immissos scutato
umbone molares
ardentesque errare
casas peditemque volantes
sistere quadriiugos. memini, rapidissimus ibat
 imbribus adsiduis pastus nivibusque solutis
Sperchios vivasque trabes et saxa ferebat: cum me ille immissum, qua saevior impetus undae,
stare iubet contra tumidosque repellere fluctus,
quos vix ipse gradu totiens obstante tulisset.
 stabam equidem, sed me referebat concitus amnis
et latae caligo fugae: ferus ille minari desuper incumbens verbisque urgere pudorem,
nec nisi iussus abi: sic me sublimis agebat
gloria, nec duri tanto sub teste labores.
 nam procul Oebalios in nubila condere discos
et liquidam nodare palen et spargere caestus, ludus erat requiesque mihi; nec maior in istis
sudor, Apollinco quam fila sonantia plectro
cum quaterem priscosque virum mirarer honores.
 quin etiam sucos atque auxiliantia morbis
gramina, quo nimius staret medicamine sanguis, quid faciat somnos, quid hiantia vulnera claudat,
quae ferro cohibenda lues, quae cederet herbis,
edocuit monitusque sacrae sub pectore fixit

iustitiae, qua Peliacis dare iura verenda
gentibus atque suos solitus pacare biformes. hactenus annorum, comites, elementa meorum
et memini et meminisse iuvat: scit cetera mater."
71,Statius,silv_4,"Statius Marcello suo salutem  Inveni librum. Marcelle carissime, quem pietati tuae dedicarem. Reor equidem aliter quam invocato numine maximi imperatoris nullum opusculum meum coepisse: sed hic liber tres habet . .  se quam quod quarta ad honorem tuum pertinet. Primo autem septimum decimum Germanici nostri consulatum adoravi: secundo gratias egi sacratissimis eius epulis honoratus: tertio viam Domitianam miratus sum, qua gravissimam harenarum moram exemit. Cuius beneficio tu quoque maturius epistolam meam accipies, quam tibi in hoc libro a Neapoli scribo. Proximum est lyricum carmen ad Septimium Severum, iuvenem, uti scis. inter ornatissimos secundi ordinis, tuum quidem et condiscipulum, sed mihi citra  hoc quoque ius artissime carum. Nam Vindicis nostri Herculem Epitrapezion secundum honorem, quem de me et de ipsis studiis meretur. imputare etiam tibi possum. Maximum Vibium et dignitatis et eloquentiae nomine a nobis diligi satis eram testatus epistola. quam ad illum de editione Thebaidos meae publicavi; sed nunc quoque eum reverti maturius ex Dalmatia rogo. Iuncta est egloga ad municipem meum Iulium Menecratem, splendidum iuvenem et Pollii mei generum, cui gratulor quod Neapolim nostram numero liberorum honestaverit. Plotio Grypo, maioris gradus iuveni, dignius opusculum reddam, sed interim hendecasyllabos, quos Saturnalibus una risimus, huic volumini inserui. Quare ergo plura in quarto silvarum quam in prioribus? ne se putent aliquid egisse, qui reprehenderunt, ut audio, quod hoc stili genus edidissem. Primum supervacuum est dissuadere rem factam; deinde multa ex illis iam domino Caesari dederam, et quanto hoc plus est quam edere? exercere autem ioco non licet? secreto
inquit. Sed et sphaeromachias spectamus et palaris lusio admittit. Novissime: quisquis ex meis invitus aliquid legit, statim se profitetur  adversum. Ita, quare consilio eius accedam? In summam, nempe ego sum qui traducor; taceat et gaudeat. Hunc tamen librum   tu, Marcelle, defendes, et si videtur, hactenus, sin minus, reprehendemur. Vale.

Laeta bis octonis accedit purpura factis Caesaris insignemque aperit Germanicus annum atque oritur eum sole novo, cum grandibus astris clarius ipse nitens et primo maior Eoo. exsultent leges Latiae. gaudete curules, et septemgemino iactantior aethera pulset Roma iugo. plusque ante alias Evandrius arces collis ovet: subiere novi Palatia fasces, et requiem bissenus  honos precibusque receptis curia Caesareum gaudet vicisse pudorem. ipse etiam immensi reparator maximus aevi attollit vultus et utroque a limine grates Ianus agit, quem tu vicina Pace ligatum  omnia iussisti componere bella novique in leges iurare fori, levat ecce supinas hinc atque inde manus geminaque haec voce profatur: Salve, magne parens mundi, qui saecula mecum instaurare paras, talem te cernere semper mense meo tua Roma cupit; sic tempora nasci, sic annos intrare decet, da gaudia fastis continua: hos umeros multo sinus ambiat ostro et properata tuae manibus praetexta Minervae, aspicis ut templis alius nitor, altior aris   ignis et ipsa meae tepeant tibi sidera brumae? moribus atque tuis gaudent turmaeque tribusque purpureique patres, lucemque a consule ducit omnis honos? quid tale. precor, prior annus habebat: dic age, Roma potens, et mecum, longa Vetustas, dinumera fastos nec parva exempla recense, sed quae sola meus dignetur vincere Caesar. ter Latio deciesque tulit labentibus annis Augustus fasces, sed coepit sero mereri: tu iuvenis praegressus avos. et quanta recusas, quanta vetas! flectere tamen precibusque senatus promittes hunc saepe diem. manet insuper ordo longior, et totidem felix tibi Roma curules terque quaterque dabit, mecum altera saecula condes, et tibi longaevi renovabitur ara parentis : mille tropaea feres, tantum permitte  triumphos:  restat Baetra novis, restat Babylona tributis frenari; nondum gremio Iovis Indica laurus, nondum Arabes Seresque rogant, nondum omnis honorem annus habet, cupiuntque decem tua nomina menses.
Sic Ianus clausoque libens se poste recepit, tune omnes patuere dei laetoque dederunt signa polo. longamque tibi. dux  magne, iuventam annuit atque suos promisit Iuppiter annos. 

Regia Sidoniae convivia laudat Elissac. qui magnum Aenean Laurentibus intulit arvis, Alcinoique dapes mansuro carmine monstrat, aequore qui multo reducem consumpsit Ulixem: ast ego. cui sacrae Caesar nova gaudia cenae nunc primum dominoque dedit consurgere mensa, qua celebrem mea vota lyra. quas solvere grates sufficiam? non, si pariter mihi vertice Iacto nectat odoratas et Smyrna et Mantua lauros, digna loquar, mediis videor discumbere in astris  cum Iove et Iliaca porrectum sumere dextra immortale merum! steriles transmisimus annos: haec aevi mihi prima dies, hic limina vitae, tene ego. regnator terrarum orbisque subacti magne parens, te. spes hominum, te, cura deorum, cerno iacens? datur haec iuxta, datur ora tueri vina inter mensaeque et non adsurgere fas est? Tectum augustum, ingens, non centum insigne columnis, sed quantae superos caelumque Atlante remisso sustentare queant. stupet hoc vicina Tonantis regia, teque pari laetantur sede locatum numina, nee magnum properes escendere caelum ; tanta patet moles effusaeque impetus aulae liberior campo  multumque amplexus operti aetheros et tantum domino minor: ille penates implet et ingenti genio iuvat, aemulus illic mons Libys Iliacusque nitens et  multa Syene et Chios et glaucae certantia Doridi saxa Lunaque portandis tantum suffecta columnis. longa supra species: fessis vix culmina prendas visibus auratique putes laquearia caeli. hic eum Romuleos proceres trabeataque Caesar agmina mille simul iussit discumbere mensis, ipsa sinus accincta Ceres Bacchusque laborat
sufficere, aetherii felix sic orbita fluxit Triptolemi; sic vitifero  sub palmite nudos umbravit colles et sobria rura Lyaeus. Sed mihi non epulas Indisque innixa columnis robora Maurorum famulasque ex ordine turmas, ipsum, ipsum cupido tantum spectare vaeavit tranquillam vultus et maiestate serena mulcentem radios summittentemque modeste fortunae vexilla suae; tamen ore nitebat dissimulatus honos, talem quoque barbarus hostis posset et ignotae conspectum agnoscere gentes. non aliter gelida Rhodopes in valle recumbit dimissis Gradivus equis; sic lubrica ponit membra Therapnaea resolutus gymnade Pollux, sic iacet ad Gangen Indis ululantibus Euhan, sic gravis Alcides post horrida iussa reversus gaudebat strato latus adclinare leoni, parva loquor necdum aequo tuos, Germanice, vultus: talis, ubi Oceani finem mensasque revisit Aethiopum sacro diffusus nectare vultus dux superum secreta iubet dare carmina Musas et Pallenaeos Phoebum laudare triumphos. Di tibi—namque animas saepe exaudire minores dicuntur—patriae bis terque exire senectae annuerint fines! rata numina miseris astris,  templaque des habitesque domos! saepe annua pandas limina, saepe novo Ianum lictore salutes, saepe coronatis iteres quinquennia lustris! qua mihi felices epulas mensaeque dedisti sacra tuae. talis longo post tempore venit lux mihi. Troianae qualis sub collibus Albae, cum modo Germanas acies modo Daca sonantem proelia Palladio tua me manus induit auro. 

Quis duri silicis gravisque ferri immanis sonus aequori propinquum saxosae latus Appiae replevit? certe non Libycae sonant catervae nec dux advena peierante bello Campanos quatit inquietus agros, nec frangit vada montibusque caesis inducit Nero sordidas paludes, sed qui limina bellicosa Iani iustis legibus et foro coronat, qui castae Cereri diu negata  reddit iugera sobriasque terras, qui fortem vetat interire sexum et censor prohibet mares adultos pulchrae supplicium timere formae, qui reddit Capitolio Tonantem et Pacem propria domo reponit, qui genti patriae futura semper sancit lumina  Flaviumque caelum : hic segnis  populi vias gravatus  et campos iter omne detinentes longos eximit ambitus novoque iniectu solidat graves harenas gaudens Euboicae domum Sibyllae Ganranosque sinus et aestuantes septem montibus admovere Baias. Hic quondam piger axe vectus uno nutabat cruce pendula viator sorbebatque rotas maligna tellus, et plebs in mediis Latina campis horrebat mala navigationis; nec cursus agiles, sed impeditum tardabant iter orbitae tacentes,  dum pondus nimium querens sub alta repit languida quadrupes statera.  at nunc, quae solidum diem terebat, horarum via facta vix duarum, non tensae volucrum per astra pennae nec velocius ibitis, carinae. Hic primus labor incohare sulcos et rescindere limites et alto egestu penitus cavare terras; mox haustas aliter replere fossas et summo gremium parare dorso, ne nutent sola, ne maligna sedes det pressis dubium cubile saxis; tunc umbonibus hinc et hinc coactis et crebris iter alligare gomphis. o quantae pariter manus laborant! hi caedunt nemus exuuntque montes, hi ferro scopulos trabesque levant; illi saxa ligant opusque texunt cocto pulvere sordidoque tofo; hi siccant bibulas manu lacunas et longe fluvios agunt minores. hae possent et Athon cavare dextrae et maestum pelagus gementis Helles intercludere ponte non natanti. his parvus, nisi di via  vetarent, Inous freta miscuisset Isthmos. fervent litora mobilesque silvae, it  longus medias fragor per urbes,  atque echon simul hine et inde fractam Gauro Massicus uvifer remittit, miratur sonitum quieta Cyme et Literna palus pigerque Savo. At flavum caput umidumque late crinem mollibus impeditus ulvis Vulturnus levat ora maximoque pontis Caesarei reclinus arcu raucis talia faucibus redundat: camporum bone conditor meorum, qui me vallibus aviis refusum et  ripas habitare nescientem recti legibus alvei ligasti, et nunc ille ego turbidus minaxque, vix passus dubias prius carinas, iam pontem fero perviusque caleor; qui terras rapere et rotare silvas adsueram—pudet!—. amnis esse coepi; sed grates ago servitusque tanti est, quod sub te duce, te iubente cessi, quod tu maximus arbiter meaeque victor perpetuus legere ripae, et nunc limite me colis beato nec sordere sinis malumque late deterges sterilis soli pudorem, ne me pulvereum gravemque caelo Tyrrheni sinus obluat  profundi, qualis Cinyphius tacente ripa Poenos Bagrada serpit inter agros, sed talis ferar, ut nitente cursu tranquillum mare proximumque possim puro gurgite provocare Lirim.  Haec amnis pariterque se levarat ingenti plaga marmorata dorso, huius ianua prosperumque limen arcus, belligeris ducis tropaeis et totis Ligurum nitens metallis, quantus nubila qui coronat imbri. illic flectitur excitus viator, illic Appia se dolet relinqui, tune velocior acriorque cursus, tunc ipsos iuvat impetus iugales; ceu fessis ubi remigum lacertis primae carbasa ventilatis, aurae, ergo omnes, age, quae sub axe primo Romani colitis fidem parentis, prono limite commeate gentes, Eoae citius venite laurus. nil obstat cupidis, nihil moratur: qui primo Tiberim relinquit ortu, primo vespere naviget Lucrinum. Sed quam fine viae recentis imo, qua monstrat veteres Apollo Cumas, albam crinibus infulisque cerno! visu fallimur? an sacris ab antris profert Chalcidicas Sibylla laurus? cedamus; chely, iam repone cantus: vates sanctior incipit, tacendum est. en! et colla rotat novisque late bacchatur spatiis viamque replet, tunc sic virgineo profatur ore: dicebam, veniet—manete campi atque amnis—, veniet favente caelo,  qui foedum nemus et putres harenas celsis pontibus et via levabit. en! hic est deus, hunc iubet beatis pro se Iuppiter imperare terris; quo non dignior has subit habenas, ex quo me duce praescios Averni Aeneas avide futura quaerens lucos et penetravit et reliquit. hic paci bonus, hic timendus armis, Natura melior potentiorque. hic si flammigeros teneret axes, largis, India, nubibus maderes. undaret  Libye, teperet Haemus. salve, dux hominum et parens deorum, provisum mihi conditumque numen. nec iam putribus evoluta chartis sollemni prece quindecim virorum perlustra mea dicta, sed canentem ipsam comminus, ut mereris, audi. vidi  quam seriem  merentis  aevi pronectant tibi candidae sorores: magnus te manet ordo saeculorum, natis longior abnepotibusque annos perpetua geres iuventa, quos fertur placidos adisse Nestor, quos Tithonia computat senectus et quantos ego Delium poposci. iuravit tibi iam nivalis Arctus, nunc magnos Oriens dabit triumphos. ibis qua vagus Hercules et Euhan ultra sidera flammeumque solem et Nili caput et nives Atlantis,  et laudum cumulo beatus omni scandes  belliger abnuesque currus; donec Troicus ignis et renatae Tarpeius pater intonabit aulae, haec donec via te regente  terras annosa magis Appia senescat.

Curre per Euboicos non segnis, cpistola, campos, hac ingressa vias, qua nobilis Appia crescit in latus et molles solidus premit agger harenas. atque ubi Romuleas velox penetraveris arces, continuo dextras flavi pete Thybridis oras. Lydia qua penitus stagnum navale coercet ripa suburbanisque vadum praetexitur hortis, illic egregium formaque animisque videbis Marcellum et celso praesignem vertice nosces. cui primam solito vulgi de more salutem, mox inclusa modis haec reddere verba memento: Iam terras volucremque polum fuga veris aquosi laxat et Icariis caelum latratibus urit; ardua iam densae rarescunt moenia Romae, hos Praeneste sacrum, nemus hos glaciale Dianae, Algidus aut horrens aut Tuscula protegit umbra, Tiburis hi lucos Anienaque  frigora captant. te quoque clamosae quaenam plaga mitior urbi subtrahit? aestivos quo decipis aere soles? quid? tuus ante omnis, tua cura potissima, Gallus, nec non noster amor—dubium morumne probandus ingeniine bonis—Latiis aestivat in oris anne metalliferae repetit iam moenia Lunae Tyrrhenasque domos? quod si tibi proximus haeret, non ego nunc vestro procul a sermone recedo; certum est, inde sonus geminas mihi circuit aures, sed tu, dum nimio possessa Hyperione flagrat torva Cleonaei iuba sideris, exue curis pectus et assiduo temet furare labori, et sontes operit pharetras arcumque retendit Parthus et Eleis auriga laboribus actos Alpheo permulcet equos et nostra fatescit laxaturque chelys: vires instigat alitque tempestiva quies, maior post otia virtus! talis cantata Briseide venit Achilles acrior et positis erupit in Hectora plectris. te quoque flammabit tacite repetita parumper desidia et solitos  novus exultabis in actus, certe iam Latiae non miscent iurgia leges,  et pacem piger annus habet messesque reversae dimisere forum, nec iam tibi turba reorum vestibulo querulique rogant exire clientes; cessat centeni moderatrix iudicis hasta, qua tibi sublimi iam nunc celeberrima fama eminet et iuvenis facundia praeterit annos. felix curarum, cui non Heliconia cordi serta nec imbelles Parnasi e vertice laurus, sed viget ingenium et magnos accinctus in usus fert animus quascumque vices: nos otia vitae solamur cantu ventosaque gaudia famae quaerimus, en egomet somnum et geniale secutus litus, ubi Ausonio se condidit hospita portu Parthenope, tenues ignavo pollice chordas pulso Maroneique sedens in margine templi sumo animum et magni tumidis adcanto magistri: at tu, si longi cursum dabit Atropos aevi, —detque, precor, Latiique ducis sic numina pergant, quem tibi posthabito studium est coluisse Tonante, quique tuos alio subtexit munere fasces et spatia obliquae mandat renovare Latinae!— forsitan Ausonias ibis frenare cohortes aut Rheni populos aut nigrae litora Thyles aut Histrum servare datur metuendaque portae limina Caspiacae. nee enim tibi sola potentis eloquii virtus: sunt membra accommoda bellis  quique gravem tarde  subeant thoraca lacerti: seu campo pedes ire pares, est agmina supra nutaturus apex; seu frena sonantia flectes, serviet asper equus, nos facta aliena canendo vergimur in senium: propriis tu pulcher in armis ipse canenda geres parvoque exempla parabis magna Getae, dignos quem iam nunc belliger actus poscit avus praestatque  domi novisse triumphos, surge, agedum, iuvenemque, puer, deprende parentem, stemmate materno felix, virtute paterna. iam te blanda sinu Tyrio sibi Gloria  felix educat et cunctas gaudet spondere curules.
— Haec ego Chalcidicis ad te, Marcelle, sonabam litoribus, fractas ubi Vesvius erigit iras, aemula Trinacriis volvens incendia flammis. mira fides! credetne virum ventura propago, cum segetes iterum, cum iam haec deserta virebunt, infra urbes populosque premi proavitaque fato   rura abiisse pari ? necdum letale minari cessat apex. procul ista tuo sint fata Teati nec Marrucinos agat haec insania montes. Nunc si forte meis quae sint exordia musis scire petis, iam Sidonios emensa labores Thebais optato collegit carbasa portu Parnasique iugis silvaque Heliconide festis  tura dedit flammis et virginis exta iuvencae votiferaque meas suspendit ab arbore vittas. nunc vacuos crines alio subit infula nexu: Troia quidem magnusque mihi temptatur Achilles, sed vocat arcitenens alio pater armaque monstrat Ausonii maiora ducis, trahit impetus illo iam pridem retrahitque timor, stabuntne sub illa mole umeri an magno vincetur pondere cervix? dic, Marcelle, feram? fluctus an sueta minores nosse ratis nondum Ioniis credenda periclis? Iamque vale et penitus voti tibi vatis honorem   corde exire veta; nec enim Tirynthius almae   parens  amicitiae; cedet tibi gloria fidi Theseos, et lacerum qui circa moenia Troiae Priamiden caeso solacia traxit amico. 
ode lyrica ad Septimium Severum
Parvi beatus ruris honoribus, qua prisca Teucros Alba colit lares, fortem atque facundum Severum non solitis fidibus saluto.  iam trux ad Arctos Parrhasias hiems concessit altis obruta solibus, iam pontus ac tellus renident in Zephyros Aquilone fracto.  nunc cuncta veris  frondibus annuis crinitur arbos, nunc volucrum novi questus inexpertumque carmen, quod tacita statuere  bruma. nos parca tellus pervigil et focus culmenque multo lumine sordidum solantur exemptusque testa qua modo ferbuerat Lyaeus. non mille balant lanigeri greges, nec vacca dulci mugit adultero, unique siquando canenti mutus ager domino reclamat. sed terra primis post patriam mihi dilecta curis: hic mea carmina regina bellorum virago Caesareo peramavit  auro, cum tu sodalis dulce periculum conisus omni pectore tolleres, ut Castor ad cunctos tremebat Bebryciae strepitus harenae. tene in remotis Syrtibus avia Leptis creavit? iam feret Indicas messes odoratisque rara cinnama praeripiet Sabaeis. quis non in omni vertice Romuli reptasse dulcem Septimium putet? quis fonte Iuturnae relictis uberibus neget esse pastum? nec mira virtus: protinus Ausonum portus vadosae nescius Africae intras adoptatusque Tuscis gurgitibus puer innatasti. hinc parvus inter pignora curiae contentus artae lumine purpurae crescis, sed immensos labores indole patricia secutus. non sermo Poenus, non habitus tibi, externa non mens: Italus, Italus, sunt Urbe Romanisque turmis, qui Libyam deceant alumni. est et frementi vox hilaris foro, venale sed non eloquium tibi; ensisque vagina quiescit, stringere ni iubeant amici. sed rura cordi saepius et quies, nunc in paternis sedibus et solo Veiente, nunc frondosa supra Herniea. nunc Curibus vetustis.  hic plura pones vocibus et modis passu  solutis, sed memor interim nostri verecundo latentem barbiton ingemina sub antro. 

Forte remittentem curas Phoeboque levatum pectora, cum patulis tererem vagus otia Saeptis iam moriente die, rapuit me cena benigni Vindicis, haec imos animi perlapsa recessus inconsumpta manet, neque enim ludibria ventris hausimus aut epulas diverso a sole petitas vinaque perpetuis aevo certantia fastis, a miseri, quos nosse iuvat quid Phasidis ales distet ab hiberna Rhodopes grue, quis magis anser exta ferat, cur Tuscus aper generosior Umbro, lubrica qua recubent conchylia mollius alga: nobis verus amor medioque Helicone petitus  sermo hilaresque ioci brumalem absumere noctem suaserunt mollemque oculis expellere somnum, donec ab Elysiis prospexit sedibus alter Castor et hesternas risit Tithonia mensas. o bona nox iunctaque utinam Tirynthia luna! nox et Erythraeis Thetidis signanda lapidis et memoranda diu geniumque habitura perennem! mille ibi tunc species aerisque eborisque vetusti atque locuturas mentito corpore ceras edidici. quis namque oculis certaverit usquam Vindicis, artificum veteres agnoscere ductus et non inscriptis auctorem reddere signis? hic tibi quae docto multum vigilata Myroni aera, laboriferi vivant quae marmora caelo Praxitelis, quod ebur Pisaeo pollice rasum, quid Polyeliteis iussum spirare caminis, linea quae veterem longe fateatur Apellen, monstrabit: namque haec, quotiens chelyn exuit, illi desidia est, hic Aoniis amor avocat antris. Haec inter castae genius tutelaque mensae Amphitryoniades multo mea cepit amore pectora nec longo satiavit lumina visu: tantus honos operi finesque inclusa per artos  maiestas! deus ille, deus! seseque videndum indulsit, Lysippe, tibi parvusque videri sentirique ingens! et eum mirabilis intra  stet mensura pedem, tamen exclamare libebit, si visus per membra feres: hoc pectore pressus vastator Nemees, haec exitiale ferebant robur et Argoos frangebant brachia remos.
a! spatio  tam magna brevi mendacia formae! quis modus in dextra, quanta experientia docti artificis curis, pariter gestamina mensae fingere et ingentes animo versare colossos! tale nec Idaeis quicquam Telchines in antris nee stolidus Brontes nec, qui polit arma deorum, Lemnius exigua potuisset ludere massa. nec torva effigies epulisque aliena remissis, sed qualem parci domus admirata Molorchi aut Aleae lucis vidit Tegeaea sacerdos; qualis et Oetaeis emissus in astra favillis nectar adhuc torva laetus Iunone bibebat: sic mitis vultus, veluti de pectore gaudens, hortatur mensas, tenet haec marcentia fratris pocula, at haec clavae  meminit manus; aspera sedis   sustinet et cultum Nemeaeo tegmine saxum. Digna operi fortuna sacro. Pellaeus habebat regnator laetis numen venerabile mensis et comitem occasus secum portabat et ortus, praestabatque  libens modo qua diademata dextra  abstulerat dederatque et magnas verterat urbes, semper ab hoc animos in crastina bella petebat, huic acies semper victor narrabat opimas, sive catenatos Bromio detraxerat Indos seu elusam magna Babylona refregerat hasta seu Pelopis terras libertatemque Pelasgam obruerat bello; magnoque ex agmine laudum fertur Thebanos tantum excusasse triumphos. ille etiam, magnos Fatis rumpentibus actus, cum trahere! letale merum, iam mortis opaca nube gravis vultus alios in numine caro aeraque supremis timuit sudantia mensis. Mox Nasamoniaeo decus admirabile regi possessum; fortique deo libavit honores semper atrox dextra periuroque ense superbus Hannibal. Italicae perfusum sanguine gentis diraque Romuleis portantem incendia tectis oderat, et cum epulas, et eum Lenaea dicaret dona. deus castris maerens comes ire nefandis, praecipue cum sacrilega face miscuit arces ipsius immeritaeque domos ac templa Sagunti polluit et populis furias immisit honestas. Nee post Sidonii letum ducis aere potita egregio plebeia domus, convivia Syllae   ornabat semper claros intrare penates adsuetum et felix dominorum stemmate signum. Nunc quoque, si mores humanaque pectora curae nosse deis: non aula quidem, Tirynthie, nee te  regius ambit honos, sed casta ignaraque culpae mens domini, cui prisca fides coeptaeque perenne foedus amicitiae, scit adhuc florente sub aevo par magnis Vestinus avis, quem nocte dieque spirat et in carae vivit complexibus umbrae. hic igitur tibi laeta quies, fortissime divum, Alcide, nee bella vides pugnasque feroces, sed chelyn et vittas et amantes carmina laurus. hic tibi solemni memorabit carmine, quantus Iliacas Geticasque domos quantusque nivalem Stymphalon quantusque iugis Erymanthon aquosis terrueris quem te pecoris possessor Hiberi, quem tulerit saevae Mareoticus arbiter arae. hic penetrata tibi spoliataque limina mortis concinet et flentes Libyae Scythiaeque puellas. nec te regnator Macetum nee barbarus umquam Hannibal aut saevi posset vox horrida Syllae his celebrare modis, certe tu, muneris auctor, non aliis malles oculis, Lysippe. probari. 

Iam diu lato satiata  campo fortis heroos. Erato, labores differ atque ingens opus in minores contrahe gyros;  tuque, regnator lyricae cohortis, da novi paulum mihi iura plectri, si tuas cantu Latio sacravi, Pindare, Thebas: Maximo carmen tenuare tempto; nunc ab intonsa capienda myrto serta, nunc maior sitis et bibendus castior amnis. quando te dulci Latio remittent Dalmatae montes, ubi Dite viso pallidus fossor redit erutoque concolor auro? ecce me natum propiore terra non tamen portu retinent amoeno desides Baiae liticenve notus Hectoris armis. torpor est nostris sine te Camenis, tardius sueto venit ipse Thymbrae rector et primis meus ecce metis haeret Achilles. quippe te fido monitore nostra Thebais multa cruciata lima temptat audaci fide Mantuanae gaudia famae. sed damus lento veniam, quod alma prole fundasti vacuos penates, o diem laetum! venit ecce nobis Maximus alter!  orbitas omni fugienda nisu, quam premit votis inimicus heres, optimo poscens—pudet heu!—propinquum funus amico.  orbitas nullo tumulata fletu: stat domo capta cupidus superstes imminens leti spoliis et ipsum computat ignem. duret in longum generosus infans, perque non multis iter expeditum crescat in mores patrios avumque provocet actis! tu tuos parvo memorabis enses, quos ad Eoum tuleris  Orontem signa frenatae moderatus alae Castore dextro; ille ut invicti rapidum secutus Caesaris fulmen refugis amaram Sarmatis legem dederit, sub uno vivere caelo. sed tuas artes puer ante discat, omne quis mundi senium remensus orsa Sallusti brevis et Timavi reddis alumnum.

Pande fores superum vittataque templa Sabaeis nubibus et pecudum fibris spirantibus imple, Parthenope; clari genus ecce Menecratis auget tertia iam soboles. procerum tibi nobile vulgus crescit et insani solatur damna Vesaevi. nec solum festas secreta Neapolis aras ambiat: et socii portus dilectuque initi terra Dieareheo nec non plaga cara madenti Surrentina deo sertis altaria cingat, materni qua litus avi, quem turba nepotum circuit et similes contendit reddere vultus, gaudeat et Libyci praesignis avunculus hasta, quaeque sibi genitos putat attollitque benigno Polla sinu. macte, o iuvenis, qui tanta merenti lumina das patriae, dulci tremit ecce tumultu tot dominis clamata domus, procul atra recedat Invidia atque alio liventia pectora flectat: his senium longaeque decus virtutis et alba Atropos et patrius laurus promisit Apollo, ergo quod Ausoniae pater augustissimus urbis ius tibi tergeminae dederat laetabile prolis, omen erat. venit totiens Lucina piumque (see Mart. iii. ; Plin. Ep. x. ) awarded purely as a compliment.  intravit repetita larem, sic fertilis, oro, stet domus et donis numquam mutata sacratis. macte, quod et proles tibi saepius aucta virili robore, sed iuveni laetanda et  virgo parenti —aptior his virtus, citius dabit illa nepotes—, qualis maternis Helene iam digna palaestris inter Amyclaeos reptabat candida fratres; vel qualis caeli facies, ubi nocte serena admovere iubar mediae duo sidera lunae. Sed queror haud faciles, iuvenum rarissime, questus irascorque etiam, quantum irascuntur amantes, tantane me decuit vulgari gaudia fama noscere? cumque tibi vagiret tertius infans, protinus ingenti non venit nuntia cursu littera, quae festos cumulare altaribus ignes et redimire chelyn postesque ornare iuberet Albanoque caelum sordentem promere fumo et cantu signare diem, sed tardus inersque nunc demum mea vota cano? tua culpa tuusque hic pudor, ulterius sed enim producere questus non licet; en hilaris circumstat turba tuorum defensatque patrem, quem non hoc agmine vineas? Di patrii, quos auguriis super aequora magnis litus ad Ausonium devexit Abantia classis, tu, ductor populi longe migrantis, Apollo, cuius adhuc volucrem laeva cervice sedentem respiciens blande felix Eumelis adorat,  tuque, Actaea  Ceres, cursu cui semper anhelo votivam taciti quassamus lampada mystae, et vos, Tyndaridae, quos non horrenda Lycurgi Taygeta umbrosaeque magis coluere Therapnae: hos cum plebe sua, patrii, servate penates, sint, qui fessam aevo crebrisque laboribus urbem voce opibusque iuvent viridique in nomine servent. his placidos genitor mores largumque nitorem monstret avus, pulchrae studium virtutis uterque, quippe et opes et origo sinunt hanc  lampade prima patricias intrare fores, hos pube sub ipsa, si modo prona bonis invicti Caesaris adsint numina, Romulei limen pulsare senatus. 

Est sane iocus iste, quod libellum misisti mihi, Grype, pro libello, urbanum tamen hoc potest videri, si post hoc aliquid mihi remittas; nam si ludere, Grype, perseveras, non ludis, licet, ecce, computemus! noster purpureus novusque charta et binis decoratus umbilicis,  praeter me mihi constitit decussis : tu rosum tineis situque putrem, quales aut Libycis madent olivis aut tus Niliacum piperve servant aut Byzantiacos colunt  lacertos, nee saltem tua dicta continentem, quae trino iuvenis foro tonabas, aut centum prope iudices, priusquam te Germanicus arbitrum sequenti annonae dedit omniumque late praefecit stationibus viarum, sed Bruti senis oscitationes de capsa miseri libellionis emptum plus minus asse Gaiano, donas. usque adeone defuerunt caesis pillea suta de lacernis vel mantelia luridaeve mappae, chartae, Thebaicaeve Caricaeve? nusquam turbine conditus ruenti primorum globus atque cottanorum? non enlychnia sicca, non replictae bulborum tunicae? nec ova tantum nec lenes  halicae nec asperum far? nusquam Cinyphiis vagata campis curvarum domus uda coclearum? non lardum grave debilisve perna? non lucanica, non graves falisei, non sal oxyporumve caseusve, aut panes viridantis aphronitri vel passum psithiis suis recoetum, dulei defruta vel lutosa caeno? quantum nec dare cereos olentes, cultellum  tenuesve codicillos? ollares, rogo, non licebat uvas, Cumano patinas in orbe tortas aut unam dare synthesin—quid horres?— alborum calicum atque caccaborum? sed certa velut aequus in statera, nil mutas, sed idem mihi rependis. quid si, cum bene mane semicrudus inlatam  tibi dixero salutem, et tu me vicibus domi salutes? aut, cum me dape iuveris opima, exspectes similes et ipse cenas? irascor tibi, Grype. sed valebis; tantum ne mihi, quo soles lepore, et nunc hendecasyllabos remittas."
72,Statius,theb_7,"Atque ea cunctantes Tyrii primordia belli  Iuppiter haud aequo respexit corde Pelasgos,  concussitque caput, motu quo celsa laborant  sidera proclamatque adici cervicibus Atlas,  tunc ita velocem Tegees adfatus alumnum: ' i, medium rapido Borean inlabere saltu  Bistonias, puer, usque domos axemque nivosi  sideris, Oceano vetitum qua Parrhasis ignem  nubibus hibernis et nostro pascitur imbri,  atque ibi seu posita respirat cuspide Mavors, quamquam invisa quies, seu, quod reor, arma tubasque  insatiatus habet  caraeque in sanguine gentis  luxuriat: propere monitus iramque parentis  ede, nihil parcens, nempe olim accendere iussus  Inachias acies atque omne, quod Isthmius umbo distinet et raucae circumtonat ira Maleae:  illi vix muros limenque egressa iuventus  sacra colunt; credas bello rediisse, tot instant  plausibus, offensique sedent ad iusta sepulcri.  hicne tuus, Gradive, furor? sonat orbe recusso discus et Ocbalii coeunt in proelia caestus,  at si ipsi rabies ferrique insana voluptas  qua tumet, immeritas cineri dabit impius urbes  ferrum ignemque ferens, implorantesque Tonantem  sternet humi populos miseruntque exhauriet orbem,  nunc lenis belli nostraque remittitur ira. quodni praecipitat pugnas dictoque iubentis  ocius impingit Tyriis Danaa agmina muris —  nil equidem crudele minor —, sit mite bonumque  numen, et effreni laxentur in otia mores, reddat equos ensemque mihi, nec sanguinis ultra  ius erit: aspiciam terras pacemque iubebo  omnibus; Ogygio sat erit Tritonia bello.
Dixerat, et  Thracum Cyllenius arva subibat;  atque illum Arctoae labentem cardine portae tempestas aeterna plagae praetentaque caelo  agmina nimborum primique Aquilonis hiatus  in diversa ferunt: crepat aurea grandine multa  palla, nec Arcadii bene protegit umbra galeri.  hic steriles delubra notat Mavortia silvas —  horrescitque tuens — , ubi mille furoribus illi  cingitur averso domus immansueta sub Haemo.  ferrea compago laterum, ferro apta  feruntur  limina, ferratis incumbunt tecta columnis. laeditur adversum Phoebi iubar, ipsaque sedem lux timet, et durus contristat sidera fulgor,  digna loco statio: primis salit Impetus amens  e foribus caecumque Nefas Iraeque rubentes  exsanguesque Metus, occultisque ensibus adstant  Insidiae geminumque tenens Discordia ferrum. innumeris strepit aula Minis, tristissima virtus  stat medio, laetusque Furor voltuque cruento  Mors armata sedet; bellorum solus in aris  sanguis et incensis qui raptus ab urbibus ignis,  terrarum exuviae circum, et fastigia templi captae insignibant gentes, caelataque ferro  fragmina portarum bellatriccsque carinae,  et vacui currus protritaque curribus ora,  paene etiam gemitus: adeo vis omnis et omne  vulnus, ubique ipsum, sed non usquam ore remisso  cernere erat: talem divina Mulciber arte ediderat; nondum radiis monstratus adulter  foeda catenato luerat conubia lecto.  Quaerere templorum regem vix coeperat ales  Maenalius, tremit ecce solum et mugire refractis corniger Hebrus aquis; tunc quod pecus utile bello  vallem infestabat, trepidas spumare per herbas,  signa adventantis, clausaeque adamante perenni  dissiluere fores. Hyrcano in sanguine pulcher  ipse subit curru, diraque adspargine latos mutat agros, spolia a tergo flentesque catervae:  dant silvae nixque alta locum; regit atra iugales  sanguinea Bellona manu longaque fatigat  cuspide. deriguit visu Cyllenia proles  submisitque genas: ipsi reverentia patri, si prope sit, dematque minas nec talia mandet. quod Iovis imperium, magno quid ab aethere portas?
occupat Armipotens neque enim hune, germane, sub axem sponte venis hiemesque meas, cui roscida iuxta  Maenala et aestivi elementior aura Lycaei.
ille refert consulta patris, nee longa moratus,  sicut anhelabant, iuncto sudore volantes  Mars impellit equos, resides in proelia Graios  ipse etiam indignans, vidit pater altus et irae   iam levior tardo flectebat pondere vultum: ut si quando ruit debellatasque relinquit  Eurus aquas, pax ipsa tumet pontumque iacentem  exanimis iam volvit hiemps: nondum arma earinis   omnia, nec toto respirant pectore nautae.  Finierat pugnas honor exsequialis inermes, necdum aberant coetus, cunctisque silentibus heros  vina solo fundens cinerem placabat Adrastus  Archemori: da, parve, tuum trieteride multa  instaurare diem, nee saucius Arcadas aras  malit adire Pelops Eleaque pulset eburna templa manu, nee Castaliis altaribus anguis,  nee sua pinigero magis adnatet umbra Lechaeo. nos te lugenti, puer, infitiamur Averno,  maestaque perpetuis sollemnia iungimus astris,  nunc festina cohors, at si Boeotia ferro vertere tecta dabis, magnis tunc dignior aris,  tunc deus, Inachias nec tantum culta per urbes  numina, captivis etiam iurabere Thebis.
dux ea pro cunctis, eadem sibi quisque vovebat.  Iam pronis Gradivus equis Ephyraea premebat litora, qua summas caput Acrocorinthos in auras  tollit et alterna geminum mare protegit umbra,  inde unum dira comitum de plebe Pavorem  quadripedes anteire iubet: non alter anhelos  insinuare metus animoque avertere vires  aptior; innumerae monstro vocesque manusque  et facies quamcumque velit; bonus omnia credi  auctor et horrificis lymphare incursibus urbes,  si geminos soles ruituraque suadeat astra,  aut nutare solum aut veteres descendere silvas, a! miseri vidisse putant, tunc acre novabat  ingenium: falso Nemeaeum pulvere campum  erigit; attoniti tenebrosam a vertice nubem  respexere duces; falso clamore tumultum  auget, et arma virum pulsusque imitatur equorum,  terribilemque vagas ululatum spargit in auras. exsiluere animi, dubiumque in murmure vulgus  pendet: ubi iste fragor? ni  fallimur aure. sed unde  pulvereo stant astra globo? num Ismenius ultro miles? ita est: veniunt, tanta autem audacia Thebis? an dubitent — age! — , dum inferias et busta colamus?
haec Pavor attonitis; variosque per agmina vultus  induitur, nunc Pisaeis e milibus unus,  nunc Pylius, nunc ore Lacon, hostesque propinquos  adiurat turmasque metu consternat inani. nil falsum trepidis, ut vero amentibus ipse  incidit et sacrae circum fastigia vallis  turbine praevectus rapido ter sustulit hastam,  ter concussit equos, clipeum ter pectore plausit:  arma, arma insani sua quisque ignotaque nullo more rapit, mutant galeas alienaque cogunt  ad iuga cornipedes; ferus omni in pectore saevit  mortis amor caedisque, nihil flagrantibus obstat:  praecipiant redimuntque moras, sic litora vento  incipiente fremunt, fugitur cum portus; ubique vela fluunt, laxi iactantur ubique rudentes;  iamque natant remi, natat omnis in aequore summo  ancora, iam dulcis medii de gurgite ponti  respicitur tellus comitesque a puppe relicti.  viderat Inachias rapidum glomerare cohortes Bacchus iter; gemuit Tyriam conversus ad urbem,  altricemque domum et patrios reminiscitur ignes,  purpureum tristi turbatus pectore vultum:  non crines, non serta loco, dextramque reliquit  thyrsus, et intactae ceciderunt cornibus uvae. ergo ut erat lacrimis lapsoque inhonorus amictu  ante Iovem — et tunc forte polum secretus habebat —   constitit, haud umquam facie conspectus in illa —  nec causae latuere patrem — , supplexque profatur:  exscindisne tuas, divum sator optime, Thebas? saeva adeo coniunx? nec te telluris amatae  deceptique laris miseret cinerumque meorum?  esto, olim invitum iaculatus nubibus ignem  — credimus — : en iterum atra refers incendia terris,  nec Styge iurata, nec paelicis arte rogatus. quis modus? an nobis pater iratusque, bonusque  fulmen habes? sed non Danaeia limina talis  Parrhasiumque nemus Ledaeasque ibis Amyclas.  scilicet e cunctis ego neglectissima natis  progenies? ego nempe tamen, qui dulce ferenti pondus eram, cui tu dignatus limina vitae  praereptumque iter et maternos reddere menses,  adde, quod imbellis rarisque exercita castris  turba meas acies, mea tantum proelia norunt,  nectere fronde comas et ad inspirata rotari buxa: timent thyrsos nuptarum et proelia matrum,  unde tubas Martemque pati, qui fervidus ecce  quanta parat? quid si ille tuos Curetas in arma  ducat et innocuis iubeat decernere peltis?  quin etiam invisos — sic hostis defuit? — Argos eligis! o ipsis, genitor, graviora periclis iussa: novercales luimus  ditare Myeenas!  cedo equidem, quo sacra tamen ritusque peremptae  gentis et, in tumidos si quid male feta reliquit  mater, abire iubes? Thracen silvasque Lycurgi? anne triumphatos fugiam captivus ad Indos?  da sedem profugo! potuit Latonia frater  saxa — nec invideo — defigere Delon et imis  commendare fretis; cara submovit ab arce  hostiles Tritonis aquas; vidi ipse potentem gentibus Eois Epaphum dare iura, nec ullas  Cyllene secreta tubas Minoave curat  Ida: quid heu tantum nostris offenderis aris?  hic tibi — quando minor iam nostra potentia — noctes  Herculeae placitusque vagae Nycteidos ardor, hic Tyrium genus et nostro felicior igne  taurus: Agenoreos saltem tutare nepotes.
Invidiam risit pater, et iam poplite flexum  sternentemque manus tranquillus ad osenla tollit  inque vicem placida orsa refert: non coniugis ista  consiliis, ut rere, puer, nec saeva roganti sic expostus ego: immoto deducimur orbe  fatorum; veteres seraeque in proelia causae.  nam cui tanta quies irarum aut sanguinis usus  parcior humani? videt axis et ista per aevom mecum aeterna domus, quotiens iam torta reponam  fulmina, quam rarus terris hic imperet ignis.  quin etiam invitus magna uleiscendaque passis  aut Lapithas Marti, aut veterem Calydona Dianae  expugnare dedi; maesta est  iactura pigetque tot mutare animas, tot reddere corpora vitae.  Labdacios vero Pelopisque a stirpe nepotes  tardum abolere mihi; scis ipse — ut crimina mittam  Dorica — , quam promptae superos incessere Thebae;  te quoque — sed, quoniam vetus excidit ira, silebo.  non tamen aut patrio respersus sanguine Pentheus,  aut matrem scelerasse toris aut crimine fratres progenuisse reus, lacero tua lustra replevit  funere: ubi hi fletus, ubi tune ars tanta precandi?  ast ego non proprio diros impendo dolori Oedipodionidas: rogat hoc tellusque polusque  et pietas et laesa fides naturaque, et ipsi  Eumenidum mores, sed tu super urbe moveri  parce tua: non hoc statui sub tempore rebus  occasum Aoniis, veniet suspeetior aetas ultoresque alii: nunc regia Iuno queretur.
his ille auditis mentemque habitumque recepit;  ut eum sole malo tristique rosaria pendent  usta noto, si clara dies zephyrique refecit  aura polum, redit omnis honos, emissaque lucent germina et informes ornat sua gloria virgas.  Nuntius attonitas iamdudum Eteoelis ad aures explorata ferens longo docet agmine Graios  ire duces, nec iam Aoniis procul afore campis; quacumque ingressi, tremere ac miserescere cunctos  Thebarum; qui stirpe, refert, qui nomine et armis,  ille metum condens audire exposcit et odit  narrantem; hinc socios dictis stimulare suasque  metiri decernit opes. exciverat omnem Aoniam Euboeamque et Phocidos arva propinquae  Mars, ita dulce Iovi; longe fugit ordine velox  tessera: propellunt acies, seseque sub armis  ostentant; subeunt campo, qui proximus urbi  damnatus bellis patet exspectatque furores. nondum hostes contra, trepido tamen agmine matres  conscendunt muros, inde arma nitentia natis  et formidandos monstrant sub casside patres.  Turre procul sola nondum concessa videri  Antigone populis teneras defenditur atra  veste genas; iuxtaque comes, quo Laius ibat armigero; tunc virgo senem regina veretur.  quae sic orsa prior: spesne obstatura Pelasgis  haec vexilla, pater? Pelopis descendere totas  audimus gentes: dic, o precor, extera regum  agmina; nam video, quae noster signa Menoeceus,  quae noster regat arma Creon, quam celsus aena Sphinge per ingentes Homoloidas exeat Haemon.
sic rudis Antigone, senior cui talia Phorbas:  mille sagittiferos gelidae de colle Tanagrae  promovet ecce Dryas; hic, cui nivea arma tridentem  atque auro rude fulmen habent, Orionis alti non falsus virtute nepos: procul, oro, paternum  omen et innuptae vetus excidat ira Dianae,  iungunt se castris regisque in nomen adoptant  Ocalea Medeonque et confertissima lucis Nisa Dionaeisque avibus circumsona Thisbe.  proximus Eurymedon, qui pastoralia Fauni  arma patris pinuque iubas imitatur equinas,  terribilis silvis: reor et Mavorte cruento  talis erit. dites pecorum comitantur Erythrae, qui Scolon densamque iugis Eteonon iniquis,  qui breve litus Hyles Atalantaeamque superbi  Schoenon habent notique colunt vestigia campi;  fraxineas Macetum vibrant de more sarisas  saevaque difficiles excludere volnera peltas. ecce autem clamore ruunt Neptunia plebes  Onchesti: quos pinigeris Mycalessos in agris  Palladiusque Melas Hecataeaque gurgite nutrit  Gargaphie, quorumque novis Haliartos aristis  invidet et nimia sata laeta supervenit herba. tela rudes trunci, galeae vacua ora leonum,  arborei dant scuta sinus, hos regis egenos  Amphion en noster agit — cognoscere pronum,  virgo — , lyra galeam tauroque insignis avito.  macte animo iuvenis, medios parat ire per enses nudaque pro caris opponere pectora muris, vos etiam nostris, Heliconia turba, venitis  addere rebus opem; tuque, o Permesse, canoris  et felix, Olmie, vadis armastis alumnos  bellorum resides, patriis concentibus audis exsultare gregem, quales, cum pallida cedit  bruma, renidentem deducunt Strymona cygni.  ite alacres, numquam vestri morientur honores,  bellaque perpetuo memorabunt carmine Musae.
Dixerat, et paulum virgo interfata loquenti:  illi autem, quanam iunguntur origine fratres?  sic certe paria arma viris, sic exit in auras  cassidis aequus apex; utinam haec concordia nostris!
cui senior ridens: non prima errore videndi  falleris, Antigone: multi hos — nam decipit aetas —  dixerunt fratres, pater est natusque, sed aevi confudere modos: puerum Lapithaona nymphe  Dercetis expertem thalami crudumque maritis   ignibus ante diem cupido violavit amore  improba conubii; nec longum, et pulcher Alatreus  editus, ac primae genitorem in flore iuventae consequitur traxitque notas et miscuit annos,  et nunc sic fratres mentito nomine gaudent,  plus pater; hunc olim iuvat et ventura senectus,  tercentum genitor totidemque in proelia natus exercent equites: hi deseruisse feruntur  exilem Glisanta Coroniamque, feracem  messe Coroniam, Baccho Glisanta colentes.  sed potius celsos umbrantem hunc aspice late  Hypsea quadriiugos, clipei septemplice tauro laeva, ter insuto servantur pectora ferro,  pectora: nam tergo numquam metus, hasta vetustum  silvarum decus, emissae cui pervia semper  armaque corporaque et numquam manus inrita voti.  Asopos genuisse datur, dignusque videri tunc pater, abreptis cum torrentissimus exit  pontibus, aut natae tumidus cum virginis ultor  flumina concussit generum indignata Tonantem.  namque ferunt raptam patriis Aeginan ab undis  amplexu latuisse Iovis: furit amnis et astris infensus bellare parat — nondum ista licebant  nec superis — ; stetit audaces effusus in iras,  conseruitque manum, nec quem imploraret habebat,  donec vix tonitru submotus et igne trisulco  cessit, adhuc ripis animosus gurges anhelis fulmineum cinerem magnaeque insignia poenae  gaudet et Aetnaeos in caelum efflare vapores.  talem Cadmeo mirabimur Hypsea campo,  si modo placavit felix Aegina Tonantem.  ducit Itonaeos et Alalcomenaea Minervae agmina, quos Midea et quos uvida suggerit Arne,  Aulida qui Graeanque serunt viridesque Plataeas,  et sulco Peteona domant refluumque meatu  Euripum, qua noster, habent, teque ultima tractu  Anthedon, ubi gramineo de litore Glaucus poscentes inrupit aquas, iam crine genisque  caerulus, et mixtos expavit ab inguine pisces. glandibus et torta zephyros incidere funda  cura: Cydoneas anteibunt gaesa sagittas,  tu quoque praeclarum forma, Cephise, dedisses Narcissum, sed Thespiacis iam pallet in agris  trux puer; orbata florem, pater, adluis unda.  quis tibi Phoebeas acies veteremque revolvat  Phocida? qui Panopen, qui Daulida, qui Cyparisson,  et valles, Lebadia, tuas et Hyampolin acri subnixam scopulo, vel qui Parnasson utrumque  aut Cirrham tauris Anemorianque supinant  Coryciumque nemus, propellentemque Lilaean  Cephisi glaciale caput, quo suetus anhelam  ferre sitim Python amnemque avertere ponto, omnibus immixtas cono super aspice laurus  armaque vel Tityon vel Delon habentia, vel quas  hic deus innumera laxavit caede pharetras.  Iphitus asper agit, genitor cui nuper ademptus  Naubolus Hippasides, tuus, o mitissime Lai, hospes; adhuc currus securaque lora tenebam,  cum tua subter equos iacuit convulsa cruentis  ictibus, o utinam nostro cum sanguine, cervix !
Dicenti maduere genae, vultumque per omnem  pallor iit, vocisque repens singultus apertum intercepit iter; refovet frigentis amicum  pectus alumna senis; redit atque exile profatur:  o mihi sollicitum decus ac suprema voluptas, Antigone! seras tibi demoror improbus umbras,  fors eadem scelera et caedes visurus avitas, donec te thalamis habilem integramque resignem:  hoc satis, et fessum vita dimittite, Parcae,  sed dum labor iners, quanti — nunc ecce reviso —  transabiere duces: Clonin atque in terga comantes  non ego Abantiadas, non te, saxosa Caryste, non humiles Aegas altumque Capherea dixi.  et iam acies obtunsa negat, cunctique resistunt,  et tuus armatis iubet ecce silentia frater.
vix ea turre senex, cum rector ab aggere coepit:  magnanimi reges, quibus haud parere recusem ductor et ipse meas miles defendere Thebas,  non ego vos stimulare parem — nam liber in arma  impetus, et meritas ultro iurastis in iras — ,  nec laudare satis dignasque rependere grates  sufficiam — referent superi vestraeque subacto hoste manus — : urbem socia de gente subistis  tutari, quam non aliis populator ab oris  belliger externave satus tellure, sed hostis  indigena adsultat, cui castra adversa regenti hic pater, hic genetrix, hic iunctae stirpe sorores,  hic erat et frater, cerne en ubicumque nefandus  excidium moliris avis: venere volentes  Aoniae populi, nec sum tibi, saeve, relictus,  quid velit ista cohors, et te sentire decebat:  reddere regna vetant.
sic fatus, et omnia rite  disponit, qui bella gerant, qui moenia servent,  quas in fronte manus, medio quas robore sistat.  perspicuas sic luce fores et virgea pastor  claustra levat, dum terra recens; iubet ordine primo  ire duces, media stipantur plebe maritae; ipse levat  gravidas et humum fractura parentum  ubera, suceiduasque adportat matribus agnas.  Interea Danai noctemque diemque sub armis,  noctem iterum rursusque diem — sic ira ferebat —  ingeminant: contempta quies, vix aut sopor illis aut epulae fecere moram; properatur in hostem  more fugae, nec monstra tenent, quae plurima nectit  prodigialc canens certi fors praevia fati.  quippe serunt diros monitus volucresque feraeque  sideraque aversique suis decursibus amnes, infestumque tonat pater et mala fulgura lucent;  terrificaeque adytis voces clusaeque deorum  sponte fores; nunc sanguineus, nunc saxeus imber,  et subiti manes flentumque occursus avorum,  tunc et Apollineae tacuere oracula Cirrhae, et non adsuetis pernox ululavit Eleusin  mensibus, et templis Sparte praesaga reclusis  vidit Amyclaeos — facinus! — concurrere fratres.  Arcades insanas latrare Lycaonis umbras  nocte ferunt tacita, saevo decurrere campo Oenomaum sua Pisa refert; Aeheloon utroque  deformem cornu vagus infamabat Acarnan.  Perseos effigiem maestam exorantque Mycenae confusum Iunonis ebur; mugire potentem  Inachon agricolae, gemini maris incola narrat Thebanum toto planxisse Palaemona ponto,  haec audit Pelopea phalanx, sed bellicus ardor  consiliis obstat divum prohibetque timeri.  Iam ripas, Asopc, tuas Boeotaque ventum  flumina, non ausae transmittere protinus alae hostilem fluvium; forte et trepidantibus ingens  descendebat agris, animos sive imbrifer arcus,  seu montana dedit nubes, seu fluminis illa  mens fuit obiectusque vado pater arma vetabat.  tunc ferus Hippomedon magno cum fragmine ripae  cunctantem deiecit equum, ducibusque relictis gurgite de medio frenis suspensus et armis  ite viri
clamat, sic vos in moenia primus  ducere, sic clusas voveo perfringere Thebas.
praecipitant cuncti fluvio puduitque secutos. ac velut ignotum si quando armenta per amnem  pastor agit, stat triste pecus, procul altera tellus  omnibus et late medius timor: ast ubi ductor  taurus init fecitque vadum, tunc mollior unda,  tunc faciles saltus, visaeque accedere ripae. Haudproculinde iugum tutisque adcommoda castris  arva notant, unde urbem etiam turresque videre  Sidonias; placuit sedes fidique receptus,  colle per excelsum patulo, quem subter aperto  arva sinu, nullique aliis a montibus instant despectus; nec longa labor munimina durus addidit: ipsa loco mirum natura favebat.  in vallum elatae rupes devexaque fossis  aequa et fortuito ductae quater aggere pinnae;  cetera dant ipsi, donec sol montibus omnis erepsit rebusque dedit sopor otia fessis.  Quis queat attonitas dictis ostendere Thebas?  urbem in conspectu belli suprema parantis  territat insomnem nox atra diemque minatur.  discurrunt muris; nil saeptum horrore sub illo, nil fidum satis, invalidaeque Amphionis arces,  rumor ubique alios  pluresque adnuntiat hostes  maioresque timor; spectant tentoria contra  Inachia externosque suis in montibus ignes,  hi precibus questuque deos, hi Martia tela belligerosque hortantur equos, hi pectora fletu  cara premunt miserique rogos et crastina mandant  funera, si tenuis demisit lumina somnus,  bella gerunt; modo lucra morae, modo taedia vitae  attonitis, lucemque timent lucemque precantur. it geminum excutiens anguem et bacchatur utrisque  Tisiphone castris; fratrem huic, fratrem ingerit illi,  aut utrique patrem: procul ille penatibus imis  excitus implorat Furias oculosque reposcit.  Iam gelidam Phoeben et caligantia primus hauserat astra dies, cum iam tumet igne futuro  Oceanus lateque novo Titane reclusum  aequor anhelantum radiis subsidit equorum:  ecce truces oculos sordentibus obsita canis  exsangues Iocasta genas et bracchia planctu nigra ferens ramumque oleae cum velleris atri  nexibus, Eumenidum velut antiquissima, portis  egreditur magna eum maiestate malorum,  hinc atque hinc natae, melior iam sexus, aniles  praecipitantem artus et plus quam possit euntem  sustentant. venit ante hostes, et pectore nudo claustra adversa ferit tremulisque ululatibus orat  admitti: reserate viam! rogat impia belli  mater; in his aliquod ius exsecrabile castris  huic utero est.
trepidi visam expavere manipli auditamque magis; remeat iam missus Adrasto  nuntius: excipiunt iussi mediosque per enses  dant iter. illa duces ut primum aspexit Achivos,  clamorem horrendum luctu furiata resolvit:  Argolici proceres, ecquis monstraverit hostem, quem peperi? quanam inveniam, mihi dicite, natum  sub galea?
venit attonitae Cadmeius heros  obvius, et raptam lacrimis gaudentibus implet  solaturque tenens, atque inter singula matrem,  matrem iterat, nunc ipsam urgens, nunc cara sororum  pectora, eum mixta fletus anus asperat ira: quid molles lacrimas venerandaque nomina fingis,  rex Argive, mihi? quid colla amplexibus ambis  invisamque teris ferrato pectore matrem?  tune ille exsilio vagus et miserabilis hospes? quem non permoveas? longae tua iussa cohortes  exspectant, multoque latus praefulgurat ense.  a miserae matres! hunc te noctesque diesque  deflebam? si verba tamen monitusque tuorum  dignaris, dum castra silent suspensaque bellum   horrescit pietas, genetrix iubeoque rogoque:  i mecum patriosque deos arsuraque saltem  tecta vide, fratremque — quid aufers lumina? — fratrem  adloquere et regnum iam me sub iudice posce:  aaut dabit, aut ferrum causa meliore resumes. anne times, ne forte doli, et te conscia mater  decipiam? non sic miseros fas omne penates  effugit: vix Oedipode ducente timeres.  nupsi equidem peperique nefas, sed diligo tales,  — a dolor! — et vestros etiamnum excuso furores. quodsi adeo perstas, ultro tibi, saeve, triumphum  detulimus: religa captas in terga sorores,  inice vincla mihi: gravis huc utcumque feretur  et pater, ad vestrum gemitus nunc verto pudorem,  Inachidae, liquistis enim parvosque senesque et lacrimas has quisque domi: sua credite matri  viscera! si vobis hic parvo in tempore carus  — sitque precor — quid me, oro, decet quidve ista, Pelasgi,  ubera? ab Hyrcanis hoc Odrysiisve tulissent  regibus, et si qui nostros vicere furores. adnuite, aut natum complexa superstite bello  hic moriar.
tumidas frangebant dicta cohortes,  nutantesque virum galeas et sparsa videres  fletibus arma piis. quales ubi tela viresque  pectoris impulsu rabidi stravere leones, protinus ira minor, gaudentque in corpore capto   securam differre famem: sic flexa Pelasgum  corda labant, ferrique avidus mansueverat ardor.  Ipse etiam ante oculos nunc matris ad oscula versus,  nunc rudis Ismenes, nunc flebiliora  precantis Antigones, variaque animum turbante procella  exciderat regnum: cupit ire, et mitis Adrastus  non vetat; hic iustae Tydeus memor occupat irae:  me potius, socii, qui fidum Eteoclea nuper  expertus, nec frater eram, me opponite regi, cuius adhuc pacem egregiam et bona foedera gesto  pectore in hoc, ubi tunc fidei pacisque sequestra  mater eras, pulchris cum me nox vestra morata est  hospitiis? nempe haec trahis ad commercia natum?  duc illum in campum, vestro qui sanguine pinguis  spirat adhuc pinguisque meo. tu porro sequeris,  heu nimium mitis nimiumque oblite tuorum? scilicet infestae cum te circum undique dextrae  nudabunt enses, haec flebit et arma quiescent?  tene ille, heu demens, semel intra moenia clausum  possessumque odiis Argiva in castra remittet? ante haec excusso frondescet lancea ferro,  Inachus ante retro nosterque Achelous abibit,  sed mite adloquium et saevis pax quaeritur armis:  haec quoque castra patent, necdum meruere timeri,  an suspectus ego? abscedo et mea volnera dono. intret: et hic genetrix eadem mediaeque sorores,  finge autem pactis evictum excedere regnis,  nempe iterum reddes?
rursus mutata trahuntur  agmina consiliis: subito ceu turbine caeli obvius adversum Boreae Notus abstulit aequor,  arma iterum furiaeque placent; fera tempus Erinys  arripit et primae molitur semina pugnae.  Errabant geminae Dircaea ad flumina tigres,  mite iugum, belli quondam vastator Eoi currus, Erythraeis sed nuper victor ab oris  Liber in Aonios meritas dimiserat agros,  illas turba dei seniorque ex more sacerdos  sanguinis oblitas atque Indum gramen olentes  palmite maturo variisque ornare corymbis curat et alterno maculas interligat ostro,  iamque ipsi colles, ipsa has — quis credat? — amabant  armenta, atque ausae circum mugire iuvencae;  quippe nihil grassata fames: manus obvia pascit,  exceptantque cibos fusoque horrenda supinant ora mero, vaga rure quies; si quando benigno  urbem iniere gradu, domus omnis et omnia sacris  templa calent, ipsumque fides intrasse Lyaeum.  has ubi vipereo tactas ter utramque flagello  Eumenis in furias animumque redire priorem impulit, erumpunt non agnoscentibus agris.   ceu duo diverso pariter si fulmina caelo  rupta cadant longumque trahant per nubila crinem:  non aliter cursu rapidae atque immane frementes  transibunt campos aurigamque impete vasto, Amphiarae, tuum — nec defuit omen, eriles  forte is primus equos stagna ad vicina trahebat —  corripiunt; mox Taenarium, qui proximus, Idan  Aetolumque Acamanta premunt: fuga torva per agros  cornipedum, visa donec flammatus Aconteus strage virum, cui sueta feras prosternere virtus  — Arcas erat — , densis iam fida ad moenia versas  insequitur telis, multumque hastile resumens  ter, quater adducto per terga, per ilia telo  transigit. illae autem longo cum limite fusi sanguinis ad portas utrimque exstantia ducunt  spicula semianimes, gemituque imitante querellas  saucia dilectis adclinant pectora muris,  templa putes urbemque rapi facibusque nefandis  Sidonios ardere lares, sic clamor apertis exoritur muris; mallent cunabula magni  Herculis aut Semeles thalamum aut penetrale ruisse  Harmoniae. cultor Baccheus Acontea Phegeus  iam vacuum telis geminoque in sanguine ovantem  comminus ense petit; subeunt Tegeaea iuventus  auxilio tardi: iam supra sacra ferarum corpora maerenti iuvenis iacet ultio Baccho.  Rumpitur et Graium subito per castra tumultu  concilium; fugit exsertos  Iocasta per hostes  iam non ausa preces; natas ipsamque repellunt qui modo tam mites, et praeceps tempore Tydeus  utitur: ite age, nunc pacem sperate fidemque!  num saltem differre nefas potuitve morari,  dum genetrix dimissa redit?
sic fatus aperto  ense vocat socios, saevus iam clamor, et irae hinc atque inde calent; nullo venit ordine bellum,  confusique duces volgo, et neglecta regentum  imperia; una equites mixti peditumque catervae  et rapidi currus; premit indigesta ruentes  copia, nec sese vacat ostentare nec hostem noscere, sic subitis Thebana Argivaque pubes  conflixere globis; retro vexilla tubaeque  post tergum et litui bellum invenere secuti,  tantus ab exiguo  crudescit sanguine Mavors!  ventus uti primas struit intra nubila vires, lenis adhuc, frondesque et aperta cacumina gestat,  mox rapuit nemus et montes patefecit opacos.  Nunc age, Pieriae, non vos longinqua, sorores,  consulimus, vestras acies vestramque referte  Aoniam; vidistis enim, dum Marte propinquo horrent Tyrrhenos Heliconia plectra tumultus.  Sidonium Pterclan sonipes male fidus in armis  rumpentem frenos diversa per agmina raptat  iam liber, sic fessa manus: venit hasta per armos  Tydeos et laevum iuveni transverberat inguen labentemque adfigit equo; fugit ille perempto  consertus domino, nec iam arma aut frena tenentem  portat adhue: ceu nondum anima defectus utraque cum sua Centaurus moriens in terga recumbit,  certat opus ferri: sternunt alterna furentes Hippomedon Sybarin, Pylium Periphanta Menoeceus,  Parthenopaeus Ityn: Sybaris iacet ense cruento,  cuspide trux Periphas, Itys insidiante sagitta.  Caeneos Inachii ferro Mavortius Haemon  colla rapit, cui dividuum trans corpus hiantes truncum oculi quaerunt, animus  caput; arma iacentis  iam rapiebat Abas: cornu deprensus Achiva  dimisit moriens clipeum hostilemque suumque. Quis tibi Baccheos, Eunaee, relinquere cultus,  quis lucos, veritus quibus emansisse sacerdos, suasit et adsuetum Bromio mutare furorem?  quem terrere queas? clipei penetrabile textum  pallentes hederae Nysaeaque serta coronant,  candida pampineo subnectitur instita pilo,  crine latent umeri, crescunt lanugine malae, et rubet imbellis Tyrio subtemine thorax,  bracchiaque in manicis et pictae vincula plantae  carbaseique sinus, et fibula rasilis auro  Taenariam fulva mordebat iaspide pallam,  quam super a tergo velox corytus et arcus pendentesque sonant aurata lynce pharetrae.  it lymphante deo media inter milia longum  vociferans: prohibete manus, haec omine dextro  moenia Cirrhaea monstravit Apollo iuvenca;  pareite, in haec ultro scopuli venere volentes. gens saerata sumus: gener huic est Iuppiter urbi Gradivusque socer; Bacchum haud mentimur alumnum et magnum Alciden.
iactanti talia frustra  turbidus aeria Capaneus occurrit in hasta,  qualis ubi primam leo mane cubilibus atris erexit rabiem et saevo speculatur ab antro  aut cervum aut nondum bellantem fronte iuvencum,  it fremitu gaudens, licet arma gregesque lacessant  venantum, praedam videt et sua volnera nescit:  sic tum congressu Capaneus gavisus iniquo librabat magna venturam mole cupressum.  ante tamen quid femineis ululatibus
inquit,  terrificas. moriture, viros? utinam ipse veniret,  cui furis! haec Tyriis cane matribus!
et simul hastam  expulit; illa volans, ceu vis non ulla moretur obvia, vix sonuit clipeo et iam terga reliquit,  arma fluunt, longisque crepat singultibus aurum,  eruptusque sinus vicit cruor, occidis audax,  occidis Aonii puer altera cura Lyaei.  marcida te fractis planxerunt Ismara thyrsis, te Tmolos, te Nysa ferax Theseaque Naxos  et Thebana metu iuratus in orgia Ganges.  Nec segnem Argolicae sensere Eteoclea turmae,  parcior ad cives Polynicis inhorruit ensis,  eminet ante alios iam formidantibus arva Amphiaraus equis ac multo pulvere vertit  campum indignantem: famulo decus addit inane   maestus et extremos obitus inlustrat Apollo,  ille etiam clipeum galeamque incendit honoro  sidere; nec tarde fratri, Gradive, dedisti, ne qua manus vatem, ne quid mortalia bello  laedere tela queant: sanctum et venerabile Diti  funus eat. talis medios aufertur in hostes  certus et ipse necis, vires fiducia leti  suggerit; inde viro maioraque membra diesque laetior et numquam tanta experientia caeli,  si vacet: avertit morti contermina virtus,  ardet inexpleto saevi Mavortis amore,  et fruitur dextra atque anima flagrante superbit,  hicne hominum casus lenire et demere Fatis iura frequens? quantum subito diversus ab illo,  qui tripodas laurusque sequi, qui doctus in omni  nube salutato volucrem cognoscere Phoebo!  innumeram ferro plebem, ceu letifer annus  aut iubar adversi grave sideris, immolat umbris ipse suis: iaculo Phlegyan iaculoque superbum  Phylea, falcato Clonin et Chremetaona curru  comminus hunc stantem metit, hunc a poplite sectum,  cuspide non missa Chromin Iphinoumque Sagenque  intonsumque Gyan sacrumque Lycorea Phoebo —  invitus: iam fraxineum demiserat hastae robur, et excussis apparuit infula cristis — ,  Alcathoum saxo, cui circum stagna Carysti  et domus et coniunx et amantes litora nati  vixerat ille diu pauper scrutator aquarum, decepit tellus, moriens hiemesque notosque  laudat et experti meliora pericula ponti. Aspicit has longe iamdudum Asopius Hypseus  palantum strages ardetque avertere pugnam,  quamquam haud ipse minus curru Tirynthia fundens  robora; sed viso praesens minor augure sanguis: illum armis animisque cupit, prohibebat iniquo  agmine consertum cunei latus; inde superbus  exseruit patriis electum missile ripis,  ac prius: Aonidum dives largitor aquarum, clare Giganteis etiamnum, Asope, favillis,  da numen dextrae: rogat hoc natusque tuique  quercus alumna vadi; fas et mihi spernere Phoebum,  si tibi conlatus divum sator, omnia mergam  fontibus arma tuis tristesque sine augure vittas.
audierat genitor: vetat indulgere volentem  Phoebus, et aurigam iactus detorquet in Hersen.  ille ruit: deus ipse vagis succedit habenis,  Lernaeum falso simulans Haliacmona vultu,  tunc vero ardenti non ulla obsistere temptant signa, ruunt solo terrore, et volnera citra  mors trepidis ignava venit, dubiumque tuenti  presserit infestos onus impuleritne iugales,  sic ubi nubiferum montis latus aut nova ventis  solvit hiemps, aut victa situ non pertulit aetas, desilit horrendus campo timor, arva  virosque  limite non uno longaevaque robora secum  praecipitans, tandemque exhaustus turbine fesso  aut vallem cavat aut medios intercipit amnes. non secus ingentique viro magnoque gravatus temo deo nunc hoc, nunc illo in sanguine fervet,  ipse sedens telis pariterque ministrat habenis  Delius, ipse docet iactus adversaque flectit  spicula fortunamque hastis venientibus aufert,  sternuntur terra Melaneus pedes, Antiphus alto nil defensus equo, genitusque Heliconide nympha  Action, caesoque infamis fratre Polites,  conatusque toris vittatam attingere Manto  Lampus: in hunc sacras Phoebus dedit ipse sagittas,  et iam cornipedes trepidi ac moribunda reflantes corpora rimantur terras, omnisque per artus  sulcus et incisis altum rubet orbita membris,  hos iam ignorantes terit impius axis, at illi  vulnere semineces — nec devitarc facultas —  venturum super ora vident; iam lubrica tabo frena, nec insisti madidus dat temo, rotaeque  sanguine difficiles, et tardior ungula fossis  visceribus: tunc ipse furens in morte relicta  spicula et e mediis exstantes ossibus hastas  avellit, strident animae currumque sequuntur. Tandem se famulo summum confessus Apollo  utere luce tua longamque
ait, indue famam,  dum tibi me iunctum Mors inrevocata veretur.  vincimur: immites scis  nulla revolvere Parcas  stamina; vade, diu populis promissa voluptas Elysiis, certe non perpessure Creontis  imperia aut vetito nudus iaciture supulcro.
ille refert contra, et paulum respirat ab armis:  olim te, Cirrhaee pater, peritura sedentem ad iuga — quis tantus miseris honor? — axe trementi  sensimus; instantes quonam usque morabere manes?  audio iam rapidae cursum Stygis atraque Ditis  flumina tergeminosque mali custodis hiatus. accipe commissum capiti decus, accipe laurus,  quas Erebo deferre nefas, nunc voce suprema, si qua recessuro debetur gratia vati,  deceptum tibi, Phoebe, larem poenasque nefandae  coniugis et pulchrum nati commendo furorem.
desiluit maerens lacrimasque avertit Apollo:  tune vero ingemuit currusque orbique iugales. non aliter caeco nocturni turbine Cori  scit peritura ratis, cum iam damnata sororis  igne Therapnaei fugerunt carbasa fratres.  Iamque recessurae paulatim horrescere terrae  summaque terga quati graviorque effervere pulvis  coeperat; inferno mugit iam murmure campus. bella putant trepidi bellique hunc esse fragorem,  hortanturque gradus; alius  tremor arma viresque  mirantesque inclinat equos; iam frondea nutant  culmina, iam muri, ripisque Ismenos apertis effugit; exciderunt irae, nutantia Agunt  tela solo, dubiasque vagi nituntur in hastas  comminus inque vicem viso pallore recedunt.  sic ubi navales miscet super aequora pugnas  contempto Bellona mari, si forte benigna  tempestas, sibi quisque cavent, ensesque recondit  mors alia, et socii pacem fecere timores,  talis erat campo belli fluitantis imago,  sive laborantes concepto flamine terrae  ventorum rabiem et clusum eiecere furorem, exedit seu putre solum carpsitque ferendo   unda latens, sive hae volventis machina caeli  incubuit, sive omne fretum Neptunia movit  cuspis et extremas gravius mare torsit in oras,  seu vati datus ille fragor, seu terra minata est fratribus: ecce alte praeceps humus ore profundo  dissilit, inque vicem timuerunt sidera et umbrae,  illum ingens haurit specus et transire parantes  mergit equos; non arma manu, non frena remisit:  sicut erat, rectos defert in Tartara currus, respexitque cadens caelum campumque coire  ingemuit, donec levior distantia rursus  miscuit arva tremor lucemque exclusit Averno."
73,Statius,theb_6,"Nuntia multivago Danaas perlabitur urbes  Fama gradu, sancire novo sollemnia busto  Inachidas ludumque super, quo Martia bellis  praesudare paret seseque accendere virtus.  Graium ex more decus: primus Pisaea per arva hunc pius Alcides Pelopi certavit honorem  pulvereumque fera crinem detersit oliva:  proxima vipereo celebratur libera nexu  Phocis, Apollineae bellum puerile pharetrae;  mox circum tristes servata Palaemonis aras nigra superstitio, quotiens animosa resumit  Leucothea gemitus et amica ad litora festa  tempestate venit: planctu conclamat uterque  Isthmos. Echioniae responsant flebile Thebae,  et nunc eximii regum, quibus Argos alumnis conexum caelo, quorumque ingentia tellus  Aonis et Tyriae suspirant nomina matres,  concurrunt nudasque movent in proelia vires:  ceu primum ausurae trans alta ignota biremes,  seu Tyrrhenam hiemem, seu stagna Aegaea lacessant,  tranquillo prius arma lacu clavumque levesque explorant remos atque ipsa pericula discunt; at cum experta cohors, tune pontum inrumpere fretae  longius ereptasque oculis non quaerere terras. Clara laboriferos caelo Tithonia currus extulerat vigilesque deae pallentis habenas  et Nox et cornu fugiebat Somnus inani;  iam plangore viae, gemitu iam regia mugit  flebilis, acceptos longe nemora avia frangunt  multiplicantque sonos, sedet ipse exutus honoro vittarum nexu genitor squalentiaque ora  sparsus et incultam ferali pulvere barbam,  asperior contra planctusque egressa viriles  exemplo famulas premit hortaturque volentes  orba parens, lacerasque super prorumpere  nati relliquias ardet totiensque avolsa refertur,  arcet et ipse pater, mox ut maerentia dignis  vultibus Inachii penetrarunt limina reges,  ceu nova tunc clades et primo saueius infans  vulnere letalisve inrumperet atria serpens, sic alium ex alio quamquam lassata fragorem  pectora congeminant, integratoque resultant  accensae clamore fores; sensere Pelasgi  invidiam et lacrimis excusant crimen obortis.  Ipse, datum quotiens intereisoque tumultu conticuit stupefacta domus, solatur Adrastus  adloquiis genitorem ultro, nune fata recensens  resque hominum duras et inexorabile pensum,  nune aliam prolem mansuraque numine dextro  pignora, nondum orsis modus, et lamenta redibant. ille quoque adfatus non mollius audit amicos, quam trucis Ionii rabies clamantia ponto  vota virum aut tenues curant vaga fulmina nimbos.  Tristibus interea ramis teneraque cupresso  damnatus flammae torus et puerile feretrum texitur: ima virent agresti stramina cultu;  proxima gramineis operosior area sertis,  et picturatus morituris floribus agger;  tertius adsurgens Arabum strue tollitur ordo  Eoas complexus opes incanaque glebis tura et ab antiquo durantia cinnama Belo.  summa crepant auro, Tyrioque attollitur ostro  molle supercilium, teretes hoc undique gemmae  inradiant, medio Linus intertextus acantho  letiferique canes: opus admirabile semper oderat atque oculos flectebat ab omine mater,  arma etiam et veterum exuvias circumdat avorum  gloria mixta malis adflictaeque ambitus aulae,  ceu grande exsequiis onus atque immensa ferantur  membra rogo, sed cassa tamen sterilisque dolentes fama iuvat, parvique augescunt funere manes,  inde ingens lacrimis honor et miseranda voluptas,  muneraque in cineres annis graviora feruntur —  namque illi et pharetras brevioraque tela dicarat  festinus voti pater insontesque sagittas; iam tunc et nota stabuli de gente probatos  in nomen pascebat equos — cinctusque sonantes  armaque maiores exspectatura lacertos.  spes avidae! quas non in nomen credula vestes  urgebat studio cultusque insignia regni purpureos sceptrumque minus? cuncta ignibus atris  damnat atrox suaque ipse parens gestamina ferri,  si damnis rabidum queat exsaturare dolorem.   Parte alia gnari monitis exercitus instat  auguris aeriam truncis nemorumque ruina, montis opus,  cumulare pyram, quae crimina caesi  anguis et infausti cremet atra piacula belli,  his labor accisam Nemeen umbrosaque tempe  praecipitare solo lucosque ostendere Phoebo,  sternitur extemplo veteres incaedua ferro silva comas, largae qua non opulentior umbrae  Argolicos inter saltusque educta Lycaeos  extulerat super astra caput: stat sacra senectae  numine, nec solos hominum transgressa veterno  fertur avos, Nymphas etiam mutasse superstes Faunorumque greges, aderat miserabile luco  exscidium: fugere ferae, nidosque tepentes  absiliunt — metus urget — aves; cadit ardua fagus,  Chaoniumque nemus brumaeque inlaesa cupressus,  procumbunt piceae, flammis alimenta supremis, ornique iliceaeque trabes metuendaque suco  taxus et infandos belli potura cruores fraxinus atque situ non expugnabile robur.  hinc audax abies et odoro vulnere pinus  scinditur, adclinant intonsa cacumina terrae alnus amica fretis nec inhospita vitibus ulmus.  dat gemitum tellus: non sic eversa feruntur  Ismara, cum fracto Boreas caput extulit antro,  non grassante noto citius nocturna peregit  flamma nemus; linquunt flentes dilecta locorum otia cana Pales Silvanusque arbiter umbrae  semideumque pecus, migrantibus adgemit illis  silva, nec amplexae dimittunt robora Nymphae.  ut cum possessas avidis victoribus arces  dux raptare dedit, vix signa audita, nec urbem invenias; ducunt sternuntque abiguntque feruntque  immodici, minor ille fragor, quo bella gerebant.  Iamque pari cumulo geminas hanc tristibus umbris,  ast illam superis aequus labor auxerat aras,  cum signum luctus cornu grave mugit adunco tibia, cui teneros suetum producere manes  lege Phrygum maesta. Pelopem monstrasse ferebant  exsequiale sacrum carmenque minoribus umbris  utile, quo geminis Niobe consumpta pharetris  squalida bissenas Sipylon deduxerat urnas. Portant inferias arsuraque fercula primi  Graiorum, titulisque pios testantur honores  gentis quisque suae; longo post tempore surgit  colla super iuvenum — numero dux legerat omni —  ipse fero clamore torus, cinxere Lycurgum Leni a ei proceres, genetricem mollior ambit  turba, nec Hypsipyle raro subit agmine; valiant  Inachidae memores, sustentant livida nati  bracchia et inventae concedunt plangere matri.  Illic infaustos ut primum egressa penates Eurydice, nudo vocem de pectore rumpit  planctuque et longis praefata ululatibus infit:  non hoc Argolidum coetu circumdata matrum  speravi te, nate, sequi, nec talia demens  fingebam votis annorum elementa tuorum, nil saevum reputans; etenim his in finibus aevi  unde ego bella tibi Thebasque ignara timerem?  cui superum nostro committere sanguine pugnas  dulce? quis hoc armis vovit scelus? at tua nondum,  Cadme, domus, nullus Tyrio grege plangitur infans,  primitias egomet lacrimarum et caedis acerbae ante tubas ferrumque tuli, dum deside cura  credo sinus fidos altricis et ubera mando,  quidni ego? narrabat servatum fraude parentem  insontesque manus, en! quam ferale putemus abiurasse sacrum et Lemni gentilibus unam  inmunem furiis, haec illa — et creditis ausae ! —  haec pietate potens solis abiecit in arvis  non regem dominumve, alienos impia partus,  hoc tantum, silvaeque infamis tramite liquit, quem non anguis atrox — quid enim hac opus, ei mihi, leti  mole fuit? — tantum caeli violentior aura impulsaeque noto frondes eassusque valeret  exanimare timor, nec vos incessere luctu  orba aveo,  fixum matri immotumque manebat hac altrice nefas; atquin et blandus ad illam,  nate, magis, solam nosse atque audire vocantem,  ignarusque mei: nulla ex te gaudia matri,  illa tuos questus lacrimososque impia risus  audiit et vocis decerpsit murmura primae. illa tibi genetrix semper, dum vita manebat,  nune ego. sed miserae mihi nec punire potestas  sic meritam! quid dona, duces, quid inania fertis  iusta rogis? illam — nil poscunt amplius umbrae, —  illam, oro, cineri simul excisaeque parenti reddite, quaeso, duces, per ego haec primordia belli,  cui peperi; sic aequa gemant mihi funera matres  Oxygiae.
sternit crines iteratque precando:  reddite, nec vero crudelem avidamque vocate  sanguinis: oceumbam pariter, dum vulnere iusto exsaturata oculos, unum impellamur in ignem.
talia vociferans alia de parte gementem  Hypsipylen — neque enim illa comas nec pectora servat —   agnovit longe, et socium indignata dolorem:  hoc saltem, o proceres, tuque o, cui pignora nostri  proturbata tori, prohibete, auferte supremis invisam exsequiis. quid se funesta parenti  miscet et in nostris spectatur et ipsa ruinis?
sic ait abruptisque immutuit ore querellis:   non secus ac primo fraudatum lacte iuvencum,  cui trepidae vires et solus ab ubere sanguis,  seu fera seu duras avexit pastor ad aras;  nunc vallem spoliata parens, nunc flumina questu,  nunc armenta movet vacuosque interrogat agros;    tunc piget ire domum, maestoque novissima campo  exit et oppositas impasta avertitur herbas.  At genitor sceptrique decus cultusque Tonantis  inicit ipse rogis, tergoque et pectore fusam  caesariem ferro minuit sectisque iacentis    obnubit tenuia ora comis, ac talia fletu  verba pio miscens: alio tibi, perfide, pacto,  Iuppiter, hunc crinem voti reus ante dicaram,  si pariter virides nati libare dedisses  ad tua templa genas, sed non ratus ore sacerdos,    damnataeque preces: ferat haec, quae dignior, umbra.
iam face subiecta primis in frondibus ignis  exclamat,  labor insanos arcere parentes.  Stant iussi Danaum atque obtentis eminus armis  prospectu visus interclusere nefasto.    ditantur flammae; non umquam opulentior illic  ante cinis: crepitant gemmae, atque immane liquescit  argentum, et pictis exsudat vestibus aurum; nec non Assyriis pinguescunt robora sucis,  pallentique croco strident ardentia  mella, spumantesque mero paterae verguntur et atri  sanguinis et rapti gratissima cymbia lactis,  tunc septem numero turmas — centenus ubique  surgit eques — versis ducunt insignibus ipsi  Graiugenae reges, lustrantque ex more sinistro orbe rogum et stantes inclinant pulvere flammas,  ter curvos egere sinus, inlisaque telis  tela sonant, quater horrendum pepulere fragorem  arma, quater mollem famularum bracchia planctum,  semianimas alter pecudes spumantiaque ignis accipit armenta; hic luctus abolere noviqvie  funeris auspicium vates, quamquam omina sentit  vera, iubet: dextri gyro et vibrantibus hastis  hac redeunt, raptumque suis libamen ab armis  quisque iacit, seu frena libet seu cingula flammis mergere seu iaculum summae seu cassidis umbram,  multa gemunt extra raucis concentibus agri,  et lituis aures circum pulsantur acutis.  ferretur clamore nemus: sic Martia vellunt  signa tubae, nondum ira calet, nec sanguine ferrum  inrubuit, primus bellorum comitur ille vultus, honoris opus : stat adhuc incertus in alta  nube, quibus sese Mavors indulgeat armis. Finis erat, lassusque putres iam Mulciber ibat  in cineres; instant flammis multoque soporant imbre rogum, posito donec cum sole labores  exhausti; seris vix cessit cura tenebris,  roscida iam novies caelo dimiserat astra  Lucifer et totidem Lunae pracvenerat ignes  mutato nocturnus equo, nec conscia fallit sidera et alterno deprenditur unus in ortu;  mirum, opus adcelerasse manus: stat saxea moles,  templum ingens cineri, rerumque effictus in illa  ordo docet casus: fessis hic flumina monstrat  Hypsipyle Danais, hic reptat flebilis infans, hic iacet, extremum tumuli circum asperat orbem  squameus; exspectes morientis ab ore cruenta  sibila, marmorea sic volvitur anguis in hasta.  Iamque avidum pugnas visendi vulgus inermes  fama vocat; cunctis arvis ac moenibus adsunt exciti; illi etiam, quis belli incognitus horror,  quos effeta domi, quos prima reliquerat aetas,  conveniunt: non aut Ephyraeo in litore tanta  umquam aut Oenomai fremuerunt agmina circo.  Collibus incurvis viridique obsessa corona vallis in amplexu nemorum sedet; hispida circum  stant iuga, et obiectus geminis umbonibus agger  campum exire vetat, longo quem tramite planum  gramineae frontes  sinuataque caespite vivo  mollia non subitis augent fastigia clivis. illic conferti, iam sole rubentibus arvis,  bellatrix sedere cohors; ibi corpore mixto  metiri numerum vultusque habitusque suorum  dulce viris, tantique iuvat fiducia belli. centum ibi nigrantes, armenti robora, tauros lenta mole trahunt; idem numerusque colorque  matribus et nondum lunatis fronte iuvencis.  Exin magnanimum series antiqua parentum  invenitur, miris in vultum animata figuris.  primus anhelantem duro Tirynthius angens pectoris attritu sua frangit in ossa leonem,  haud illum impavidi, quamvis et in aere suumque  Inachidae videre decus, pater ordine iuncto  laevus harundinae recubans super aggere ripae  cernitur emissaeque indulgens Inachus urnae. Io post tergum, iam prona dolorque parentis,  spectat inocciduis stellatum visibus Argum.  ast illam melior Phariis erexerat arvis  Iuppiter atque hospes iam tunc Aurora colebat.  Tantalus inde parens, non qui fallentibus undis imminet aut refugae sterilem rapit aera silvae,  sed pius et magni vehitur conviva Tonantis.  parte alia victor curru Neptunia tendit  lora Pelops, prensatque rotas auriga natantes  Myrtilos et volucri iam iamque relinquitur axe. et gravis Acrisius speciesque horrenda Coroebi  et Danae culpata sinus, et in amne reperto  tristis Amymone, parvoque Alcmena superbit  Hercule, tergemina crinem circumdata luna.  iungunt discordes inimica in foedera dextras Belidae fratres; sed vultu mitior adstat  Aegyptus, Danai manifestum adgnoscere ficto  ore notas pacisque malae noctisque futurae,  mille dehinc species, tandem satiata voluptas  praestantesque viros vocat ad sua praemia virtus. Primus sudor equis, dic inclyta, Phoebe, regentum  nomina, dic ipsos; neque enim generosior umquam  alipedum conlata acies, ceu praepete cursu  confligant densae volucres aut litore in uno  Aeolus insanis statuat certamina ventis. Ducitur ante omnis rutilae manifestus Arion  igne iubae. Neptunus equo, si certa priorum  fama, pater; primus teneri laesisse lupatis  ora et litoreo domitasse in pulvere fertur,  verberibus parcens; etenim insatiatus eundi ardor et hiberno par inconstantia ponto.  saepe per Ionium Libycumque natantibus ire  interiunctus equis omnesque adsuerat in oras  caeruleum deferre patrem; stupuere relicta  Nubila, certantes Eurique Notique sequuntur. nec minor in terris bella Eurysthea gerentem  Amphitryoniaden alto per gramina sulco  duxerat, illi etiam ferus indocilisque teneri,  mox divum dono regis dignatus Adrasti  imperia et multum mediis mansueverat annis. tunc rector genero Polynici indulget agendum multa monens, ubi fervor equo, qua suetus ab arte  mulceri, ne saeva manus, ne liber habenis  impetus, urge alios"" inquit ""stimulisque minisque;  ille ibit, minus ipse voles.
sic ignea lora cum daret et rapido Sol natum imponeret axi,  gaudentem lacrimans astra insidiosa docebat  nolentesque teri zonas mediamque polorum  temperiem: pius ille quidem et formidine cauta,  sed iuvenem durae prohibebant discere Parcae. Oebalios sublimis agit, spes proxima palmae,  Amphiaraus equos; tua furto lapsa propago,  Cyllare, dum Scythici diversus ad ostia Ponti  Castor Amyclaeas remo permutat habenas.  ipse habitu niveus, nivei dant colla iugales, concolor est albis et cassis et infula cristis,  quin et Thessalicis felix Admetus ab oris  vix steriles compescit equas; Centaurica dicunt  semina (credo, adeo sexum indignantur, et omnis  in vires adducta venus); noctemque diemque adsimulant, maculis internigrantibus albae:  tantus uterque color, credi nec degener illo  de grege, Castaliae stupuit qui sibila cannae  laetus et audito contempsit Apolline pasci.  ecce et Iasonidae iuvenes, nova gloria matris Hypsipyles, subiere iugo, quo vectus uterque,  nomen avo gentile Thoas atque omine dictus  Euneos Argoo. geminis eadem omnia: vultus,  currus, equi, vestes, par et concordia votis,  vincere vel solo cupiunt a fratcre relinqui. it Chromis Hippodamusque, alter satus Hercule magno,  alter ab Oenomao: dubites, uter effera presset  frena magis. Getici pecus hic Diomedis, at ille  Pisaei iuga patris habet, crudelibus ambo  exuviis diroque imbuti sanguine currus. metarum instar erant  hinc nudo robore quercus,  olim omnis exuta comas, hinc saxeus umbo,  arbiter agricolis; finem iacet inter utrumque,  quale quater iaculo spatium, ter harundine vincas.  Interea cantu Musarum nobile muleens concilium citharaeque manus insertus Apollo  Parnassi summo spectabat ab aethere terras;  orsa deum — nam saepe Iovem Phlegramque suique  anguis opus fratrumque pius cantarat honores —  tunc aperit, quis fulmen agat, quis sidera ducat spiritus, unde animi fluviis, quae pabula ventis,  quo fonte immensum vivat  mare, quae via solis  praecipitet noctem, quae porrigat, imane tellus  an media et rursus mundo succincta latenti.  finis erat, differt avidas audire sorores, dumque chelyn lauro textumque inlustre coronae  subligat et picto discingit pectora limbo,  haud procul Herculeam Nemcen clamore reductus  aspicit atque illic ingens certaminis instar quadriiugi. noscit cunctos, et forte propinquo constiterant Admetus et Amphiaraus in arvo.  tunc secum: quisnam iste duos, fidissima Phoebi  nomina, commisit deus in discrimina reges?  ambo pii cariquc ambo; nequeam ipse priorem  dicere. Peliacis hic cum famularer in arvis —  sic Iovis imperia et nigrae voluere Sorores —  tura dabat famulo nec me sentire minorem  ausus; at hic tripodum comes et pius artis alumnus  aetheriae. potior meritis tamen ille, sed huius  extrema iam fila colu; datur ordo senectae Admeto serumque mori; tibi nulla supersunt  gaudia, nam Thebae iuxta et tenebrosa vorago.  scis miser, et nostrae pridem cecinere volucres.
dixit, et os fletu paene inviolabile tinctus  extemplo Nemeen radiante per aera saltu ocior et patrio venit igne suisque sagittis,  ipse olim in terris, caelo vestigia durant,  claraque per zephyros etiamnum semita lucet.  Et iam sortitus Prothous versarat aena  casside, iamque locus cuique est et liminis ordo. terrarum decora ampla viri, decora aequa iugales,  divum utrumque genus, stant uno margine clausi  spesque audaxque una metus et fiducia pallens.  nil fixum cordi: pugnant exire .paventque,  concurrit summos animosum frigus in artus. qui dominis, idem ardor equis; face lumina surgunt,  ora sonant morsu, spumisque et sanguine ferrum  uritur, impulsi nequeunt obsistere postes  claustraque, compressae transfumat anhelitus irae.  stare adeo miserum est, pereunt vestigia mille ante fugam, absentemque ferit gravis ungula campum,  circumstant fidi, nexusque et torta iubarum  expediunt firmantque animos et plurima monstrant.  insonuit contra Tyrrhenum murmur, et omnes  exsiluere loco. quae tantum carbasa ponto, quae bello sic tela volant, quae nubila caelo?  amnibus hibernis minor est, minor impetus igni,  tardius astra cadunt, glomerantur tardius imbres,  tardius e summo decurrunt flumina monte.  Emissos videre atque agnovere Pelasgi. et iam rapti oculis, iam caeco pulvere mixti  una in nube latent, vultusque umbrante tumultu  vix inter sese clamore et nomine noscunt.  evolvere globum, et spatio quo quisque valebat  diducti: delet sulcos iterata priores orbita, nunc avidi prono iuga pectore tangunt,  nunc pugnante genu et pressis duplicantur habenis.  colla toris crinita tument, stantesque repectit  aura iubas, bibit albentes humus arida nimbos,  fit sonus humanisque pedum tenuisque rotarum. nulla manu requies, densis insibilat aer  verberibus; gelida non crebrior exsilit Arcto  grando, nec Olentis manant tot cornibus imbres.  Senserat adductis alium praesagus Arion  stare ducem loris, dirumque expaverat insons Oedipodioniden; iam illinc a limine discors  iratusque oneri solito truculentior ardet.  Inachidae credunt accensum laudibus; ille  aurigam fugit, aurigae furiale minatur  efferus, et campo dominum circumspicit omni. ante tamen cunctos sequitur longeque secundus  Amphiaraus agit, quem Thessalus aequat eundo  Admetus: iuxta gemini, nunc Euneos ante  et nunc ante Thoas, cedunt vincuntque, nec umquam  ambitiosa pios conlidit gloria fratres. postremum discrimen erant Chromis asper et asper  Hippodamus, non arte rudes, sed mole tenentur  cornipedum; prior Hippodamus fert ora sequentum,  fert gemitus multaque umeros incenditur aura.  speravit flexae circum compendia metae interius ductis Phoebeius augur habenis  anticipasse viam; nec non et Thessalus heros  spe propiore calet, dum non cohibente magistro  spargitur in gyros dexterque exerrat Arion.  iam prior Oeclides et iam non tertius ibat Admetus, laxo cum tandem ambo  orbe reductus  aequoreus sonipes premit evaditque parumper  gavisos; subit astra fragor, caelumque tremiscit,  omniaque excusso patuere sedilia vulgo,  sed nec lora regit nec verbera pallidus audet Labdacides: lassa veluti ratione magister in fluctus, in saxa ruit nec iam amplius astra  respicit et victam proiecit casibus artem. Rursus praecipites in recta ac devia campi  obliquant tenduntque vias, iterum axibus axes inflicti, radiisque rotae; pax nulla fidesque:  bella geri ferro levius, bella horrida credas;  is furor in laudes, trepidant mortemque minantur,  multaque transversis praestringitur ungula campis,  nec iam sufficiunt stimuli, non verbera, voce nominibusque dent Pholoen Admetus et Irin  fumantemque Thoen, rapidum Danaeius augur  Ascheton increpitans meritumque voeabula Cygnum,  audit et Herculeum Strymon Chromin, Euneon audit  igneus Acthion; tardumque Cydona lacessit Hippodamus, variumque Thoas rogat ire Podarcen.  solus Echionides errante silentia curru  maesta tenet trepidaque timet se voce fateri.  vixdum coeptus equis labor, et iam pulvere quarto  campum ineunt, iamque et tepidis sudoribus artus effeti, et crassum rapit eiectatque vaporem  cornipedum flammata sitis, nec iam integer illis  impetus, et longi suspendunt ilia flatus,  hic anceps Fortuna diu decernere primum  ausa venit, ruit, Haemonium dum fervidus instat Admetum superare, Thoas, nec pertulit  ullam  frater opem. velit ille quidem, sed Martius ante  obstitit Hippodamus mediasque immisit habenas.  mox Chromis Hippodamum metae interioris ad orbem  viribus Herculeis et toto robore patris axe tenet prenso, luctantur abire iugales nequiquam frenosque et colla rigentia tendunt.  ut Siculas si quando rates tenet aestus et ingens  auster agit, medio stant vela tumentia ponto.  tunc ipsum fracto curru deturbat, et isset ante Chromis; sed Thraces equi ut videre iacentem  Hippodamum, redit illa fames, iamiamque trementem  partiti furiis, ni frena ipsosque frementes  oblitus palmae retro Tirynthius heros  torsisset victusque et conlaudatus abisset. At tibi promissos iamdudum Phoebus honores,  Amphiarae, cupit, tandem ratus apta favori  tempora pulverei venit in spatia horrida circi,  cum iam in fine viae, et summum victoria nutat;  anguicomam monstri effigiem, saevissima visu ora, movet sive ille Erebo seu finxit in astus  temporis, innumera certe formidine cultum  tollit in astra nefas, non illud ianitor atrae  impavidus Lethes, non ipsae horrore sine alto  Eumenides vidisse queant, turbasset euntes Solis equos Martisque iugum, nam flavus Arion  ut vidit, saliere iubae, atque erectus in armos  stat sociumque iugi comitesque utrimque laboris  secum alte suspendit equos, ruit ilicet exsul  Aonius nexusque diu per terga volutus exuit; abripitur longe moderamine liber  currus; at hunc putri praeter tellure iacentem Taenarii currus et Thessalus axis et heros  Lemnius obliqua, quantum vitare dabatur,  transabiere fuga. tandem caligine mersum erigit adcursu comitum caput aegraque tollit  membra solo, et socero redit haud speratus Adrasto.  Quis mortis, Thebane, locus, nisi dura negasset  Tisiphone, quantum poteras dimittere bellum?  te Thebc fraterque palam, te plangeret Argos, te Nemee, tibi Lerna comas Larissaque supplex  poneret, Archemori maior colerere sepulcro.  Tum vero Occlides, quamquam iam certa sequenti  praemia, cum vacuus domino prior iret  Arion,  ardet adhuc cupiens vel inanem vincere currum. dat vires refovetque deus; volat ocior euro,  ceu modo carceribus dimissus in arva solutis,  verberibusque iubas et terga lacessit habenis  increpitans Caerumque levem Cygnumque nivalem.  nunc saltem, dum nemo prior, rapit igneus orbes axis, et effusae longe sparguntur harenae,  dat gemitum tellus et iam tunc saeva minatur.  forsitan et victo prior isset Arion e Cygnus,  sed vetat aequorcus vinci pater: hinc vice iusta  gloria mansit equo, cessit victoria vati. huic pretium palmae gemini cratera ferebant  Herculeum iuvenes: illum Tirynthius olim  ferre manu sola spumantemque ore supino  vertere, seu monstri victor seu Marte, solebat. Centauros habet arte truces aurumque figuris terribile: hic mixta Lapitharum caede rotantur  saxa, faces aliique iterum crateres, ubique  ingentes morientum irae; tenet ipse furentem  Hylaeum et torta molitur robora barba,  at tibi Maeonio fertur circumflua limbo pro meritis, Admete, chlamys repetitaque multo  murice: Phrixei natat hic contemptor ephebus  aequoris et picta tralucet eaerulus unda;  in latus ire manus  mutaturusque videtur  bracchia, nec siceum speres in stamine crinem; contra autem frustra sedet anxia turre suprema  Sestias in speculis, moritur prope conscius ignis,  has Adrastus opes dono victoribus ire  imperat; at generum famula solatur Achaea.  Sollicitat tunc ampla viros ad praemia cursu praeceleres: agile studium et tenuissima virtus,  pacis opus, cum sacra vocant, nec inutile bellis  subsidium, si dextra neget, prior omnibus Idas,  nuper Olympiacis umbratus tempora ramis,  prosilit; excipiunt plausu Pisaea iuventus Eleaeque manus, sequitur Sicyonius Alcon,  et bis in Isthmiaca victor clamatus harena  Phaedimus, alipedumque fugam praegressus equorum  ante Dymas, sed tunc aevo tardante secutus,  multi et, quos varii tacet ignorantia vulgi, hinc atque hinc subiere, sed Arcada Parthenopaeum appellant densique cient vaga murmura circi,  nota parens cursu; quis Maenaliac Atalantes  nesciat egregium decus et vestigia cunctis  indeprensa procis? onerat celeberrima natum mater, et ipse procul fama iam notus inermes  narratur cervas pedes inter aperta Lycaei  tollere et emissum cursu deprendere telum,  tandem exspectatus volucri super agmina saltu  emicat et torto chlamydem diffibulat auro. effulsere artus, membrorumque omnis aperta est  laetitia, insignes umeri, nec pectora nudis  deteriora genis, latuitque in corpore vultus.  ipse tamen formae laudem aspernatur et arcet  mirantes; tunc Palladios non inscius haustus incubuit pinguique cutem fuscatur olivo.  hoc Idas, hoc more Dymas aliique nitescunt.  sic ubi tranquillo perlucent sidera ponto  vibraturque fretis caeli stellantis imago,  omnia clara nitent, sed clarior omnia supra Hesperos exercet radios, quantusque per altum  aethera, caeruleis tantus monstratur in undis,  proximus et forma nec multum segnior Idas  cursibus atque aevo iuxta prior; attamen illi  iam tenuem pingues florem induxere palaestrae, deserpitque genis nec se lanugo fatetur  intonsae sub nube comae, tunc rite citatos  explorant acuuntque gradus, variasque per artes  exstimulant docto languentia membra tumultu:  poplite nunc sidunt flexo, nunc lubrica forti pectora confidunt plausu, nunc ignea tollunt  crura brevemque fugam necopino fine reponunt. Ut ruit atque aequum submisit regula limen,  corripuere leves spatium, campoque refulsit  nuda cohors: volucres isdem modo tardius arvis isse videntur equi; credas e plebe Cydonum  Parthorumque fuga totidem exsiluisse sagittas,  non aliter celeres Hyrcana per avia cervi,  cum procul impasti fremitum accepere leonis  sive putant, rapit attonitos fuga caeca metusque congregat, et longum dant cornua mixta fragorem.  effugit hic oculos rapida puer ocior aura  Maenalius, quem deinde gradu premit horridus Idas  inspiratque umero, flatuque et pectoris umbra  terga premit, post ambiguo discrimine tendunt Phaedimus atque Dymas, illis celer imminet Alcon.  flavus ab intonso pendebat vertice crinis  Arcados; hoc primis Triviae pascebat ab annis  munus et, Ogygio victor cum Marte redisset,  nequiquam patriis audax promiserat aris. tunc liber nexu lateque in terga solutus  occursu zephyri retro fugit  et simul ipsum  impedit infestoque volans obtenditur  Idae.  inde dolum iuvenis fraudique adcommoda sensit  tempora; iam finem iuxta, dum limina victor Parthenopaeus init, correpto crine reductum  occupat, et longae  primus ferit ostia portae. Arcades arma fremunt, armis defendere regem,  ni raptum decus et meriti reddantur honores,  contendunt totoque parant descendere circo. sunt et quis Idae placeat dolus, ipse regesta  Parthenopaeus humo vultumque oculosque madentes  obruit, accessit lacrimarum gratia formae,  pectora nunc maerens, nunc ora indigna cruento  ungue secat meritamque comam, furit undique clamor  dissonus, ambiguumque senis cunctatur Adrasti consilium, tandem ipse refert: compescite litem,  o pueri! virtus iterum temptanda; sed ite  limite non uno, latus hoc conceditur Idae,  tu diversa tene, fraus cursibus omnis abesto.
Audierant, dictoque manent, mox numina supplex  affatu tacito iuvenis Tegeaeus odorat:  diva potens nemorum, tibi enim hic, tibi crinis honori  debitus, eque tuo venit haec iniuria voto,  si bene quid genetrix, si quid venatibus ipse promerui, ne, quaeso, sinas hoc omine Thebas  ire nec Arcadiae tantum meruisse pudorem.
auditum manifesta fides: vix campus euntem  sentit, et exilis plantis intervenit aer,  raraque  non fracto vestigia pulvere pendent. inrumpit clamore fores, clamore recurrit  ante ducem prensaque fovet suspiria palma,  finiti cursus, operumque insignia praesto.  Arcas equum dono, clipeum gerit improbus Idas,  cetera plebs Lyciis vadit contenta pharetris. Tunc vocat, emisso si quis decernere disco impiger et vires velit ostentare superbas.  it iussus Pterelas. et aenae lubrica massae  pondera vix toto curvatus corpore iuxta  deicit; inspectant taciti expenduntque laborem Inachidae. mox turba ruunt, duo gentis Achaeae,  tres Ephyreiadae, Pisa satus unus, Acarnan  septimus; et plures agitabat gloria, ni se  arduus Hippomedon cavea stimulante tulisset  in medios, lateque ferens sub pectore dextro orbem alium: hunc potius, iuvenes, qui moenia saxis  frangere, qui Tyrias deiectum vaditis arces,  hunc rapite: ast illud cui non iaculabile dextrae  pondus?
et abreptum nullo conamine iecit  in latus, absistunt procul attonitique fatentur cedere; vix unus Phlegyas acerque Menestheus —  hos etiam pudor et magni tenuere parentes —  promisere manum; concessit cetera pubes  sponte et adorato rediit ingloria disco.  (malis Bistoniis clipeus Mavortis in arvis luce mala Pangaea ferit solemque refulgens  territat incussaque dei grave mugit ab hasta.  Pisaeus Phlegyas opus incohat et simul omnes  abstulit in se oculos: ea viso corpore virtus  promissa, ac primum terra discumque manumque  asperat, excusso mox circum pulvere versat, quod latus in digitos, mediae quod certius ulnae  conveniat, non artis egens: hic semper amori ludus erat, patriae non tantum ubi laudis obiret  sacra, sed alternis Alpheon utrumque solebat metari ripis et, qua latissima distant,  non umquam merso transmittere flumina disco.  ergo operum fidens non protinus horrida campi  iugera, sed caelo dextram metitur, humique  pressus utroque genu collecto sanguine discum ipse super sese rotat atque in nubila condit.  ille citus sublime petit similisque cadenti  crescit in adversum, tandemque exhaustus ab alto  tardior ad terram redit atque immergitur arvis.  sic cadit, attonitis quotiens avellitur astris, Solis opaca soror; procul auxiliantia gentes  aera crepant frustraque timent, at Thessala victrix  ridet anhelantes audito carmine bigas.  conlaudant Danai, sed non tibi molle tuenti,  Hippomedon, maiorque manus speratur in aequo. Atque illi extemplo, cui spes infringere dulce  immodicas, Fortuna venit, quid numina contra  tendere fas homini? spatium iam immane parabat,  iam cervix conversa, et iam latus omne redibat:  excidit ante pedes elapsum pondus et ictus destituit frustraque manum demisit inanem,  ingemuere omnes, rarisque ea visa voluptas,  inde ad conatus timida subit arte Menestheus  cautior, et multum te, Maia crete, rogato  molis praevalidae castigat pulvere lapsus. illa manu magna et multo felicior exit,  nec partem exiguam circi transvecta quievit,  fit sonus, et fixa signatur terra sagitta,  tertius Hippomedon valida ad certamina tardos  molitur gressus; namque illum corde sub alto et casus Phlegyae monet et fortuna Menesthei.  erigit adsuetum dextrae certamen, et alte  sustentans rigidumque latus fortesque lacertos  consulit ac vasto contorquet turbine, et ipse  prosequitur, fugit horrendo per inania saltu iamque procul meminit dextrae servatque tenorem  discus, nec dubia iunctave Menesthea victum  transabiit meta: longe super aemula signa  consedit viridesque umeros et opaca theatri  culmina ceu latae tremefecit mole ruinae: quale vaporifera saxum Polyphemus ab Aetna  lucis egente manu tamen in vestigia puppis  auditae iuxtaque inimicum exegit Ulixen.  sic et Aloidae, cum iam calcaret Olympum  desuper Ossa rigens, ipsum glaciale ferebant Pelion et trepido sperabant iungere caelo.  Tum genitus Talao victori tigrin inanem  ire iubet, fulvo quae circumfusa nitebat  margine et extremos auro mansueverat ungues.  Gnosiacos arcus habet et vaga tela Menestheus.  at tibi
ait, Phlegya, casu frustrate sinistro,  hunc, quondam nostri decus auxiliumque Pelasgi, ferre damus,neque enim Hippomedon inviderit, ensem,  nunc opus est animis: infestos tollite caestus  comminus; haec bellis et ferro proxima virtus.
Constitit immanis cerni immanisque timeri  Argolicus Capaneus, ac dum nigrantia plumbo  tegmina cruda boum non mollior ipse lacertis  induitur, date tot iuvenum de milibus unum  huc
ait, atque utinam potius de stirpe veniret aemulus Aonia, quem fas demittere leto,  nec mea crudelis civili sanguine virtus.
obstipuere animi, fecitque silentia terror.  tandem insperatus nuda de plebe Laeonum  prosilit Aleidamas, mirantur Dorica regum agmina; sed socii fretum Polluce magistro  norant et sacras inter crevisse palaestras.  ipse deus posuitque manus et bracchia finxit —  materiae suadebat amor; — tune saepe locavit  comminus, et simili stantem miratus in ira sustulit exsultans nudumque in pectora pressit,  illum indignatur Capaneus ridetque vocantem  ut miserans, poscitque alium, tandemque coaetus  restitit, et stimulis iam languida colla tumescunt.  fulmineas alte suspensi corpora plantis erexere manus; tuto procul ora recessu  armorum in speculis, aditusque ad volnera elusi.  hic, quantum Tityos Stygiis consurgat ab arvis,  si torvae patiantur aves, tanta undique pandit  membrorum spatia et tantis ferus ossibus exstat. hic paulo ante puer, sed enim maturius aevo  robur, et ingentes spondet tener impetus annos,  quem vinci haud quisquam saevo neque sanguine tingui  malit, et erecto timeat spectacula voto.  Ut sese permensi oculis et uterque priorem speravere locum, non protinus ira nec ictus:  alternus paulum timor et permixta furori  consilia, inclinant tantum contraria iactu  bracchia et explorant caestus hebetantque ferendo,  doctior hic differt animum metuensque futuri cunctatus vires dispensat: at ille nocendi  prodigus incautusque sui ruit omnis et ambas  consumit sine lege manus atque inrita frendit  insurgens seque ipse premit, sed providus astu  et patria vigil arte Lacon hos reicit ictus, hos cavet; interdum nutu capitisque citati  integer obsequio, manibus nunc obvia tela '  discutiens, instat gressu voltuque recedit:  saepe etiam iniustis conlatum viribus hostem —  is vigor ingenio, tanta experientia dextrae est —  ultro audax animis intratque et obumbrat et alte  adsilit. ut praeceps cumulo salit unda minantes  in scopulos et fracta redit, sic ille furentem  circuit expugnans; levat ecce diuque minatur  in latus inque oculos; illum rigida arma caventem avocat ac manibus necopinum interserit ictum callidus et mediam designat volnere frontem:  iam cruor, et tepido signantur tempora rivo.  nescit adhue Capaneus subitumque per agmina murmur  miratur; verum ut fessam super ora reduxit forte manum et summo maculas in vellere vidit,  non leo, non iaculo tantum indignata recepto  tigris: agit toto cedentem fervidus arvo  praecipitatque retro iuvenem atque in terga supinat,  dentibus horrendum stridens, geminatque rotatas multiplicatque manus, rapiunt conamina venti,  pars cadit in caestus; motu Spartanus acuto  mille cavet lapsas circum cava tempora mortes  auxilioque pedum, sed non tamen immemor artis  adversus fugit et fugiens tamen ictibus obstat. Et iam utrumque labor suspiriaque aegra fatigant.  tardius ille premit, nee iam hic absistere velox,  defectique ambo genibus pariterque quierunt.  sic ubi longa vagos lassarunt aequora nautas  et signum de puppe datum, posuere parumper bracchia: vix requies, iam vox citat altera remos,  ecce iterum immodice venientem eludit et exit  sponte ruens mersusque umeris: effunditur ille  in caput, adsurgentem alio puer improbus ictu  perculit eventuque impalluit ipse secundo. clamorem Inachidae, quantum non litora, tollunt,  non nemora, illum ab humo conantem ut vidit Adrastus tollentemque manus et non toleranda parantem:  ite, oro, socii, furit, ite, opponite dextras,  festinate, furit, palmamque et praemia ferte! non prius, effracto quam misceat ossa cerebro,  absistet, video, moriturum auferte Lacona.
nec mora, prorumpit Tydeus, nec iussa recusat  Hippomedon: tunc vix ambo conatibus ambas  restringunt cohibentque manus ac plurima suadent:  vineis, abi; pulchrum vitam donare minori. noster et hic bellique comes.
nil frangitur heros,  ramumque oblatumque manu thoraca repellit  vociferans: liceat! non has ego pulvere crasso  atque cruore genas, meruit quibus iste favorem semivir, infodiam mittamque informe sepulcro  corpus et Ocbalio donem lugere magistro?
dicit; at hunc socii tumidum et vicisse negantem  avertunt, contra laudant insignis alumnum  Taygeti longeque minas risere Lacones. Iamdudum variae laudes et conscia virtus  Tydea magnanimum stimulis urgentibus angunt.  ille quidem et disco bonus et contendere cursu,  nec caestu bellare minor, sed corde  labores  ante alios erat uncta pale. sic otia Martis degere et armiferas laxare adsueverat iras  ingentes contra ille viros Acheloia circum  litora felicesque deo monstrante palaestras.  ergo ubi luctandi iuvenes animosa citavit gloria, terrificos umeris Aetolus amictus   exuitur patriumque suem, levat ardua contra  membra Cleonaeae stirpis iactator Agylleus,  Herculea nec mole minor, sic grandibus alte  insurgens umeris hominem super improbus exit.  sed non ille rigor patriumque in corpore robur: luxuriant artus, effusaque sanguine laxo  membra natant; unde haec audax fiducia tantum  Oenidae superare parem, quamquam ipse videri  exiguus, gravia ossa tamen nodisque lacerti  difficiles, numquam hunc animum natura minori corpore nec tantas ausa est includere vires.  Postquam oleo gavisa cutis, petit aequor uterque  procursu medium atque hausta vestitur harena,  tum madidos artus alterno pulvere siccant,  collaque demersere umeris et bracchia late vara tenent, iam tunc astu deducit in aequum  callidus et celsum procurvat Agyllea Tydeus,  submissus tergo et genibus vicinus harenae,  ille autem, Alpini veluti regina cupressus  verticis urgenti cervicem inclinat in austro  vix sese radice tenens, terraeque propinquat,  iamdudum aetherias eadem reditura sub auras:  non secus ingentes artus praecelsus Agylleus  sponte premit parvumque gemens duplicatur in hostem,  et iam alterna manus frontemque umerosque latusque collaque pectoraque et vitantia crura lacessit. interdumque diu pendent per mutua fulti  bracchia, nunc saevi digitorum vincula frangunt.  non sic ductores gemini gregis horrida tauri  bella movent; medio coniunx stat candida prato victorem exspectans, rumpunt obnixa furentes  pectora, subdit amor stimulos et volnera sanat:  fulmineo sic dente sues, sic hispida turpes  proelia villosis ineunt complexibus ursi.  vis eadem Oenidae; nec sole aut pulvere fessa membra labant, riget arta cutis durisque laborum  castigata toris, contra non integer ille  flatibus alternis aegroque effetus hiatu  exuit ingestas fluvio sudoris harenas  ae furtim rapta sustentat pectora terra. instat agens Tydeus fletumque in colla minatus  crura subit; coeptis non evaluere potiri  frustratae brevitate manus, venit arduus ille  desuper oppressumque ingentis mole ruinae  condidit, haud aliter collis scrutator Hiberi cum subiit longeque diem vitamque reliquit,  si tremuit suspensus ager subitumque fragorem  rupta dedit tellus, latet intus monte soluto  obrutus, ac penitus fractum obtritumque cadaver  indignantem animam propriis non reddidit astris.  acrior hoc Tydeus, animisque et pectore supra est.  nee mora, cum vinclis onerique elapsus iniquo circuit errantem et tergo necopinus inhaeret,  mox latus et firmo celer implicat ilia nexu,  poplitibus genua inde premens evadere nodos nequiquam et lateri dextram insertare parantem  improbus, horrendum visu ac mirabile pondus,  sustulit. Herculeis pressum sic fama lacertis  terrigenam sudasse Libyn, cum fraude reperta  raptus in excelsum, nee iam spes ulla cadendi, nec licet extrema matrem contingere planta,  fit sonus, et laetos adtollunt agmina plausus,  tunc alte librans inopinum sponte remisit  obliquumque dedit, procumbentemque secutus  colla simul dextra, pedibus simul inguina vinxit. deficit obsessus soloque pudore repugnat,  tandem pectus humi pronamque extensus in alvum  sternitur, ac longo maestus post tempore surgit,  turpia signata linquens vestigia terra,  palmam autem dextra laevaque nitentia dono arma ferens Tydeus: quid si non sanguinis huius  partem haud exiguam — scitis — Dircaeus haberet  campus, ubi hae nuper Thebarum foedera plagae?
haec simul ostentans quaesitaque praemia laudum  dat sociis, sequitur neglectus Agyllea thorax. Sunt et qui nudo subeant concurrere ferro,  iamque aderant instructi armis Epidaurins Agreus  et nondum fatis Dircaeus agentibus exsul,  dux vetat Iasides: manet ingens copia leti,  o iuvenes! servate animos avidumque furorem  sanguinis adversi, tuque o, quem propter avita  iugera, dilectas cui desolavimus urbes,  ne, precor, ante aciem ius tantum casibus esse  fraternisque sinas — abigant hoc numina! — votis.
sic ait, atque ambos aurata casside ditat. tum generum, ne laudis egens, iubet ardua necti  tempora Thebarumque ingenti voce citari  victorem: dirae recinebant omnia Parcae.  Ipsum etiam proprio certamina festa labore  dignari et tumulo supremum hunc addere honorem  hortantur proceres ac, ne victoria desit una ducum numero, fundat vel Lyctia cornu  tela rogant, tenui vel nubila transeat hasta,  obsequitur gaudens, viridique ex aggere in aecum  stipatus summis iuvenum descendit; at illi pone leves portat pharetras et cornua iussus  armiger: ingentem iactu transmittere circum  eminus et dictae dare vulnera destinat orno.  Quis fluere occultis rerum neget omina causis?  fata patent homini, piget inservare, peritque venturi praemissa  fides: sic omina casum  fecimus, et vires hausit Fortuna nocendi.  Campum emensa brevi fatalis ab arbore tacta,  horrendum visu, per quas modo fugerat auras,  venit harundo retro versumque a fine tenorem pertulit, et notae iuxta ruit ora pharetrae. multa duces errore serunt: hi nubila et altos  occurrisse notos, adversi roboris ictu  tela repulsa alii. penitus latet exitus ingens  monstratumque nefa	s: uni remeabile bellum et tristes domino spondebat harundo recursus."
74,Statius,silv_5,"Statius Abascanto suo salutem  Omnibus affectibus prosequenda sunt bona exempla, cum publice prosint. Pietas, quam Priscillae tuae praestas, et morum tuorum pars et nulli non conciliare te, praecipue marito, potest. Uxorem enim vivam amare voluptas est, defunctam religio. Ego tamen huic operi non ut unus e turba nec tantum quasi officiosus adsilui. Amavit enim uxorem meam Priscilla et amando fecit mihi illam probatiorem; post hoc ingratus sum, si lacrimas tuas transeo. Praeterea latus omne divinae domus semper demereri pro mea mediocritate conitor. Nam qui bona fide deos colit, amat et sacerdotes. Sed quamvis propiorem usum  amicitiae tuae iampridem cuperem, mallem tamen nondum invenisse materiam. 

Si manus aut similes docilis mihi fingere ceras aut ebur impressis aurumve animare figuris, hinc. Priscilla, tuo solacia grata marito conciperem. namque egregia pietate meretur, ut vel Apelleo vultus signata colore, Phidiaca vel nata manu reddare dolenti. sic auferre rogis umbram conatur et ingens certamen cum Morte gerit curasque fatigat artificum inque omni te quaerit amare metallo. sed mortalis honos, agilis quem dextra laborat. nos tibi. laudati iuvenis rarissima coniunx, longa nec obscurum finem latura perenni temptamus dare iusta lyra. modo dexter Apollo quique venit iuncto mihi semper Apolline Caesar annuat: haud alio melius condere sepulcro. Sera quidem tanto struitur medicina dolori, altera cum volucris Phoebi rota torqueat annum; sed cum plaga recens et adhuc in vulnere primo nigra  domus, miseram quis tunc  accessus ad aurem coniugis orbati? tunc flere et scindere vestes et famulos lassare greges et vincere planctus Fataque et iniustos rabidis pulsare querelis caelicolas solamen erat. licet ipse levandos  ad gemitus silvis comitatus et amnibus Orpheus adforet atque omnis pariter matertera vatem, omnis Apollineus tegeret Bacchique sacerdos: nil cantus, nil fila deis pallentis A verni Eumenidumque audita comis mulcere valerent: tantus in attonito regnabat pectore luctus! nunc etiam ad planctus refugit iam plana cicatrix, dum canimus, gravibusque oculis uxorius instat imber, habentne pios etiamnum haec lumina fletus? mira fides! citius genetrix Sipyleia fertur   exhausisse genas, citius Tithonida maesti deficient rores aut exsatiata fatiscet mater Achilleis hiemes adfrangere bustis. macte animi! notat ista deus, qui flectit habenas orbis et humanos propior Iove digerit actus, maerentemque videt: lectique arcana ministri! hinc etiam documenta capit, quod diligis umbram et colis exsequias. hic est castissimus ardor, hic amor a domino meritus censore probari. Nec mirum, si vos collato pectore mixtos iunxit inabrupta Concordia longa catena, illa quidem nuptumque prior taedasque marito passa alio, sed te ceu virginitate iugatum visceribus totis animaque amplexa fovebat; qualiter aequaevo sociatam palmite vitem ulmus amat miscetque nemus ditemque precatur autumnum et caris gaudet redimita racemis.  laudantur proavis seu  pulchrae munere formae, quae morum caruere bonis, falsoque  potentes laudis egent verae: tibi quamquam et origo niteret et felix species multumque optanda maritis, ex te maior honos, unum novisse cubile, unum secretis agitare sub ossibus ignem, illum nec Phrygius vitiasset raptor amorem Dulichiive proci nec qui fraternus adulter casta Mycenaeo conubia polluit auro. si Babylonos opes, Lydae si pondera gazae Indorumque dares Serumque Arabumque potentes divitias, mallet eum paupertate pudiea intemerata mori vitamque rependere famae, nee frons triste rigens nimiusque in moribus horror, sed simplex hilarisque fides et mixta pudori gratia, quod si anceps metus ad maiora vocasset, illa vel armiferas pro coniuge laeta catervas fulmineosque ignes mediique pericula ponti exciperet, melius, quod non adversa probarunt, quae tibi cura tori. quantus pro coniuge pallor! sed meliore via dextros tua vota marito promeruere deos. dum nocte dieque fatigas numina, dum cunctis supplex advolveris aris et mitem genium domini praesentis adoras. audita es. venitque gradu Fortuna benigne vidit quippe pii iuvenis navamque quietem intactamque fidem succinctaque pectora curis et vigiles sensus et digna evolvere tantas  sobria corda vices, vidit, qui cuncta suorum novit et inspectis ambit latus omne ministris. nec mirum: videt ille ortus obitusque, quid auster,  quid boreas hibernus agat, ferrique togaeque   consilia atque ipsam mentem probat, ille subactis   molem immensam umeris et vix tractabile pondus   imposuit—nec enim numerosior altera sacra cura domo—. magnum late dimittere in orbem Romulei mandata ducis viresque modosque imperii tractare manu; quae laurus ab arcto, quid vagus Euphrates,quid ripa binominis Histri, quid Rheni vexilla ferant, quantum ultimus orbis cesserit et refugo circumsona gurgite Thyle— omnia nam laetas pila attollentia frondes, nullaque famosa signatur lancea penna— praeterea, fidos dominus si dividat enses, pandere quis centum valeat frenare, maniplos inter missus eques, quis praecepisse cohorti, quem deceat clari praestantior ordo tribuni, quisnam frenigerae signum dare dignior alae; mille etiam praenosse vices, an merserit agros Nilus, an imbrifero Libye sudaverit austro; cunctaque si numerem, non plura interprete virga nuntiat ex celsis ales Tegeaticus astris quaeque cadit liquidas Iunonia virgo per auras et picturato pluviam ligat aera gyro quaeque tuas laurus volucri, Germanice, cursu Fama vehit praegressa diem tardumque sub astris Arcada et in medio linquit Thaumantida caelo. Qualem te superi, Priscilla, hominesque benigno aspexere die, cum primum ingentibus actis admotus coniunx! vicisti gaudia paene  ipsius, effuso dum pectore prona sacratos ante pedes avide domini tam magna merentis volvens. Aonio non sic in vertice gaudet, quam pater arcani praefecit hiatibus antri Delius, aut primi cui ius venerabile thyrsi Bacchus et attonitae tribuit vexilla catervae. nec tamen hinc mutata quies probitasve secundis intumuit: tenor idem animo moresque modesti fortuna crescente manent, fovet anxia curas coniugis hortaturque simul flectitque labores. ipsa dapes modicas et sobria pocula tradit, exemplumque ad erile monet; velut Apula coniunx agricolae parci vel sole infecta Sabina, quae videt emeriti iam prospectantibus astris tempus adesse viri, propere mensasque torosque instruit exspectatque sonum redeuntis aratri. parva loquor, tecum gelidas comes illa per arctos Sarmaticasque hiemes Histrumque et pallida Rheni  frigora, tecum omnes animo durata per aestus et, si castra darent, vellet gestare pharetras, vellet Amazonia latus intercludere pelta; dum te pulverea bellorum nube  videret Caesarei prope fulmen equi divinaque tela vibrantem et magnae sparsum sudoribus hastae. Hactenus alma chelys. tempus nunc ponere frondes, Phoebe, tuas maestaque comam damnare cupresso. quisnam impacata consanguinitate ligavit Fortunam Invidiamque deus? quis iussit iniquas aeternum bellare deas? nullamne notabit illa domum, torvo quam non haec lumine Agat protinus et saeva proturbet gaudia dextra? florebant hilares inconcussique penates: nil maestum, quid enim, quamvis infida levisque, Caesare tam dextro posset Fortuna timeri? invenere viam liventia Fata, piumque intravit vis saeva larem, sic plena maligno adflantur vineta noto. sic alta senescit imbre seges nimio, rapidae sic obvia puppi invidet et velis adnubilat aura secundis, carpitur eximium Fato Priscilla decorem; qualiter alta comam silvarum gloria pinus seu Iovis igne malo seu iam radice soluta deficit et nulli spoliata remurmurat aurae, quid probitas aut casta fides, quid numina prosunt culta deum? furvae miseram circum undique leti vallavere plagae, tenduntur dura sororum licia et exacti superest pars ultima fili. nil famuli coetus, nil ars operosa medentum auxiliata malis: comites tamen undique ficto spem simulant vultu, flentem notat illa maritum, ille modo infernae nequiquam flumina Lethes incorrupta rogat, nunc anxius omnibus aris inlacrimat signatque fores et pectore terget limina; nunc magni vocat exorabile numen Caesaris, heu durus fati tenor! estne quod illi non liceat? quantae poterant mortalibus annis accessisse morae, si tu, pater, omne teneres arbitrium? caeco gemeret Mors elusa barathro longius et vacuae posuissent stamina Parcae. Iamque cadunt vultus oculisque novissimus error obtunsaeque aures, nisi cum vox sola mariti noscitur; illum unum media de morte reversa mens videt, illum aegris circumdat fortiter ulnis immotas obversa genas, nec sole supremo lumina, sed dulci mavult satiare marito. tum sic unanimum moriens solatur amantem: pars animae victura meae, cui linquere possim o utinam, quos dura mihi rapit Atropos, annos: parce, precor, lacrimis, saevo ne concute planctu pectora, nec crucia fugientem coniugis umbram. linquo equidem thalamos, salvo tamen ordine mortis,  quod prior: exegi longa potiora senecta tempora; vidi omni pridem te flore nitentem, vidi altae propius propiusque accedere dextrae, non in te fatis, non iam caelestibus ullis arbitrium: mecum ista fero. tu limite coepto tende libens sacrumque latus geniumque potentem inrequietus ama, nunc, quod cupis ipse iuberi, da Capitolinis aeternum sedibus aurum, quo niteat sacri centeno pondere vultus Caesaris et propriae signet cultricis amorem sic ego nec Furias nec deteriora videbo Tartara et Elysias felix admittar in oras.
haec dicit labens sociosque amplectitur artus haerentemque animam non tristis in ora mariti transtulit et cara pressit sua lumina dextra. At iuvenis magno flammatus pectora luctu nunc implet saevo viduos clamore penates, nunc ferrum laxare cupit, nunc ardua tendit in loca—vix retinent comites—. nunc ore ligato incubat amissae mersumque in corde dolorem saevus agit, qualis conspecta coniuge segnis   Odrysius vates positis ad Strymona plectris obstupuit tristemque rogum sine carmine flevit, ille etiam erecte  rupisset tempora vitae. ne tu Tartareum chaos incomitata subires, sed prohibet mens fida ducis mirandaque sacris imperiis et maior amor.
Quis carmine digno exsequias et dona malae feralia pompae perlegat? omne illic stipatum examine longo ver Arabum Cilicumque fluit floresque Sabaei Indorumque arsura seges praereptaque templis tura Palaestinis, simul Hebraeique liquores Coryciaeque comae Cinyreaque germina: et altis ipsa toris Serum Tyrioque umbrata recumbit tegmine, sed toto spectatur in agmine coniunx solus;. in hunc magnae flectuntur lumina Romae ceu iuvenes natos suprema ad busta ferentem: is dolor in vultu, tantum crinesque genaeque noctis habent, illam tranquillo fine solutam felicemque vocant, lacrimas fudere marito. Est locus, ante urbem qua primum nascitur ingens Appia quaque Italo gemitus Almone Cybebe ponit et Idaeos iam non reminiscitur amnes, hic te Sidonio velatam molliter ostro eximius coniunx—nec enim fumantia busta clamoremque rogi potuit perferre—beato composuit. Priscilla, toro. nil longior aetas carpere, nil aevi poterunt vitiare labores siccatam  membris: tantas venerabile marmor spirat opes. mox in varias mutata novaris effigies: hoc aere Ceres, hoc lucida Gnosis, illo Maia tholo, Venus hoc non improba saxo. accipiunt vultus haud indignata decoros numina: circumstant famuli consuetaque turba obsequiis, tunc rite tori mensaeque parantur  assiduae. domus ista, domus! quis triste sepulcrum dixerit? hae merito visa pietate mariti protinus exclames: est hic, agnoseo, minister illius, aeternae modo qui sacraria genti condidit inque alio posuit sua sidera caelo.
sic, ubi magna novum Phario de litore puppis solvit iter iamque innumeros utrimque rudentes lataque veliferi porrexit brachia mali invasitque vias, it  eodem angusta phaselos aequore et immensi partem sibi vindieat austri. Quid nunc immodicos, iuvenum lectissime, fletus corde foves longumque vetas exire dolorem? nempe times, ne Cerbereos Priscilla tremescat latratus? tacet ille piis! ne tardior adsit navita proturbetque vadis? vehit ille merentes protinus et manes placidus locat hospite cumba, praeterea, si quando pio laudata marito umbra venit, iubet ire faces Proserpina laetas egressasque sacris veteres heroidas antris lumine purpureo tristes laxare tenebras sertaque et Elysios animae praesternere flores, sic manes Priscilla subit; ibi supplice dextra pro te Fata rogat, reges tibi tristis Averni placat, ut expletis humani finibus aevi paeantem terras dominum iuvenemque relinquas ipse senex! certae iurant in vota sorores. 

Rura meus Tyrrhena petit saltusque Tagetis Crispinus; nec longa mora est aut avia tellus, sed mea secreto velluntur pectora morsu, udaque turgentes impellunt lumina guttas, ceu super Aegaeas hiemes abeuntis amici vela sequar spectemque ratem iam fessus ab altis rupibus atque oculos longo querar aere vinci. Quid ': si militiae iam te, puer inelite, primae clara rudimenta et castrorum dulce voearet auspicium, quanto manarent gaudia fletu quosve darem amplexus! etiamne optanda propinquis  tristia: et  octonos bis iam tibi circuit orbes vita. sed angustis animus robustior annis, succumbitque oneri et mentem sua non capit aetas, nec mirum: non te series inhonora parentum obscurum proavis et priscae lucis egentem plebeia de stirpe tulit: non sanguine cretus turmali trabeaque recens  et paupere clavo  augustam sedem et Latii penetrale senatus advena pulsasti, sed praecedente tuorum agmine. Romulei qualis per iugera circi, cum pulcher visu, titulis generosus avitis exspectatur equus, cuius de stemmate longo felix demeritos habet admissura parentes, illum omnes acuunt plausus, illum ipse volantem pulvis et incurvae gaudent agnoscere metae: sic te, clare puer, genitum sibi curia sensit, primaque patricia clausit vestigia luna. mox Tyrios ex more sinus tunicamque potentem agnovere umeri, sed enim tibi magna parabat ad titulos exempla pater, quippe ille iuventam protinus ingrediens pharetratum invasit Araxen belliger indoeilemque fero servire Neroni Armeniam, rigidi summam Mavortis agebat Corbulo, sed comitem belli sociumque laborum ille quoque egregiis multum miratus in armis Bolanum; atque illi curarum asperrima suetus credere partirique metus, quod tempus amicum fraudibus, exserto  quaenam bona tempora bello, quae suspecta fides aut quae fuga vera ferocis Armenii. Bolanus iter praenosse timendum, Bolanus tutis iuga quaerere commoda castris, metiri  Bolanus agros, aperire malignas torrentum nemorumque moras tantamque verendi mentem implere ducis iussisque ingentibus unus  sufficere, ipsa virum norat iam barbara tellus, ille secundus apex bellorum et proxima cassis,  sic Phryges attoniti, quamquam Nemeaea viderent arma Cleonaeusque acies impelleret arcus, pugnante Alcide tamen et Telamona timebant. disce, puer,—nec enim externo monitore petendus virtutis tibi pulcher amor: cognata ministret laus animos, aliis Decii reducesque Camilli monstrentur—tu disce patrem, quantusque negantem fluctibus occiduis fesso usque  Hyperione Thylen intrant mandata gerens quantusque potentis mille urbes Asiae sortito rexerit anno, imperium mulcente toga. bibe talia pronis auribus, haec certent tibi conciliare propinqui, haec iterent comites praecepta senesque paterni. Iamque alio moliris iter nec deside passu ire paras; nondum validae tibi signa iuventae inrepsere genis, et adhuc tenor integer aevi. nec genitor iuxta; fatis namque haustus iniquis occidit et geminam prolem sine praeside linquens. nec saltem teneris ostrum puerile lacertis exuit albentique umeros induxit amictu, quem non corrupit pubes effrena novaeque  libertas properata togae! ceu nescia falcis silva comas tollit fructumque exspirat in umbras. at tibi Pieriae tenero sub pectore curae et pudor et docti legem sibi dicere mores; tunc hilaris probitas et frons tranquilla nitorque luxuriae confine tenens pietasque per omnes dispensata modos; aequaevo cedere fratri mirarique patrem miseraeque ignoscere matri, admonuit fortuna domus, tibine illa nefanda pocula letalesque manu componere sucos evaluit, qui voce potes praevertere morsus serpentum atque omnes vultu placare novercas? infestare libet manes meritoque precatu pacem auferre rogis; sed te. puer optime, cerno flectentem visus  et talia dicta parantem: parce, precor, cineri: fatum illud et ira nocentum Parcarum crimenque dei, mortalia quisquis pectora sero videt nec primo in limine sistit conatus scelerum atque animos infanda parantes. excidat illa dies aevo nec postera credant saecula! nos certe taceamus et obruta multa nocte tegi propriae patiamur crimina gentis. exegit poenas, hominum cui cura suorum, quo Pietas auctore redit terrasque revisit, quem timet omne nefas, satis haec lacrimandaque nobis ultio, quin saevas utinam exorare liceret Eumenidas timidaeque avertere Cerberon umbrae immemoremque tuis citius dare manibus amnem.
Macte animo, iuvenis! sed crescunt crimina matris, nec tantum pietas, sed protinus ardua virtus affectata tibi. nuper cum forte sodalis immeritae falso palleret crimine famae erigeretque forum succinctaque iudice multo surgeret et castum vibraret Iulia fulmen: tu. quamquam non ante forum legesque severas passus, sed tacita studiorum occultus in umbra, defensare metus adversaque tela subisti pellere, inermis adhuc et tiro. paventis amici, haud umquam tales aspexit Romulus annos Dardaniusque senex medii bellare togata strage fori. stupuere patres temptamina tanta conatusque tuos, nec te reus ipse timebat. par vigor et membris, promptaeque ad fortia vires sufficiunt animo atque ingentia iussa sequuntur ipse ego te nuper Tiberino in litore vidi, qua Tyrrhena vadis Laurentibus aestuat unda, tendentem cursus vexantemque ilia nuda calce ferocis equi, vultu dextraque minacem: —si qua fides dictis, stupui armatumque  putavi—: Gaetulo sic pulcher equo Troianaque quassans tela novercales ibat venator in agros  Ascanius miseramque patri flagrabat Elissam; Troilus haud aliter gyro leviore minantes eludebat equos aut quem de turribus altis Arcadas Ogygio versantem in pulvere metas spectabant Tyriae non torvo lumine matres. Ergo age iam  magno—ducis indulgentia pulsat certaque dat votis hilaris vestigia frater— surge animo et fortes castrorum concipe curas, monstrabunt acies Mavors Actaeaque virgo, flectere Castor equos, umeris quatere arma Quirinus, qui tibi tam tenero permisit plaudere collo nubigenas clipeos intactaque caedibus arma. Quasnam igitur terras, quem Caesaris ibis in orbem? Arctoosne amnes et Rheni fracta natabis flumina an aestiferis Libyae sudabis in arvis? an iuga Pannoniae mutatoresque domorum Sauromatas quaties? an te septenus habebit Hister et umbroso circumflua coniuge Peuce? an Solymum cinerem palmetaque capta subibis non sibi felices silvas portentis Idymes? quod si te magno tellus frenata parenti accipiat, quantum ferus exsultabit Araxes! quanta Caledonios attollet gloria campos! cum tibi longaevus referet trucis incola terrae: hic suetus dare iura parens, hoc caespite turmas adfari; late  speculas  castellaque longe —aspicis?—ille dedit cinxitque haec moenia fossa; belligeris haec dona deis, haec tela dicavit —cernis adhuc titulos—; hunc ipse vocantibus armis induit, hunc regi rapuit thoraca Britanno.
qualiter in Teucros victricia bella paranti ignotum Pyrrho Phoenix narrabat Achillem. Felix, qui viridi fidens, Optate, iuventa durabis quaecumque vias vallumque subibis, forsan et ipse latus—sic numina principis adsint— cinctus et unanimi comes indefessus amici, quo Pylades ex more pius, quo Dardana gessit bella Menoetiades. quippe haec concordia vobis, hic amor est duretque precor! nos fortior aetas iam fugit; hinc votis animum precibusque iuvabo, et mihi! sed questus solitos si forte ciebo et mea Romulei venient ad carmina patres, tu deeris. Crispine, mihi, cuneosque per omnes te meus absentem circumspectabit Achilles, sed venies melior—vatum non irrita currunt omina—. quique aquilas tibi nunc et castra recludit, idem omnes perferre gradus cingique  superbis fascibus et patrias dabit insedisse curules. Sed quis ab excelsis Troianae collibus Albae, unde suae iuxta prospectat moenia Romae proximus ille deus, Fama velocior intrat nuntius atque tuos implet, Crispine, penates? dicebam certe: vatum non irrita currunt auguria, en! ingens reserat tibi limen honorum Caesar et Ausonii committit munia ferri. vade, puer, tantisque enixus suffice donis, felix, qui magno iam nunc sub praeside iuras cuique sacer primum tradit Germanicus ensem! non minus hoc, fortis quam si tibi panderet ipse Bellipotens aquilas torvaque induceret ora casside, vade alacer maioraque disce mereri! 

Ipse malas vires et lamentabile carmen Elysio de fonte mihi pulsumque sinistrae da. genitor praedoete, lyrae. neque enim antra moveri Delia nec solitam fas est impellere Cirrham te sine. Corycia quicquid modo Phoebus in umbra, quicquid ab Ismariis monstrabat collibus Euhan, dedidici. fugere meos Parnasia crines vellera, funestamque hederis inrepere taxum extimui trepidamque—nefas!—arescere laurum. certe ego, magnanimum qui facta attollere regum ibam altum spirans Martemque aequare canendo. quis sterili mea corda situ. quis Apolline merso frigida damnatae praeduxit nubila menti? stant circum attonitae vatem et nil dulce sonantes nec digitis nec voce deae. dux ipsa silenti fulta caput cithara, qualis post Orphea raptum astitit, Hebre, tibi, cernens iam surda ferarum agmina et immotos sublato carmine lucos. At tu seu membris emissus in ardua tendens fulgentesque plagas rerumque elementa recenses, quis deus, unde ignes, quae ducat semita solem, quae minuat Phoeben quaeque integrare latentem causa queat, notique modos extendis Arati, seu tu Lethaei secreto in gramine campi concilia heroum iuxta manesque beatos. Maeonium Ascraeumque senem, non segnior umbra accolis alternumque sonas et carmina misces: da vocem magno, pater, ingeniumque dolori, nam me ter relegens caelo  terque ora retexens Luna videt residem nullaque Heliconide tristes solantem curas; tuus ut mihi vultibus ignis inrubuit cineremque oculis umentibus hausi, vilis honos studiis, vix haec in munera solvo primum animum, tacitisque situm depellere curis nunc etiam labente manu nec lumine sicco ordior adclinis tumulo, quo molle quiescis iugera nostra tenens, ubi post Aeneia fata stellatus Latiis ingessit montibus Albam Ascanius, Phrygio dum pingues sanguine campos odit et infaustae regnum dotale novercae. hic ego te—nam Sicanii non mitius halat aura croci, dites nec si tibi rara Sabaei cinnama, odoratas nec Arabs decerpsit aristas— inferiis cumulande sacris, te  carmine plango Pierio; sume o gemitus et vulnera nati et lacrimas, rari quas umquam habuere parentes. atque utinam fortuna mihi, dare manibus aras, par templis opus, aeriamque educere molem, Cyclopum scopulos ultra atque audacia saxa Pyramidum, et magno tumulum praetexere luco! illic et Siculi superassem dona sepulcri et Nemees lucum et Pelopis solemnia trunci. illic Oebalio non finderet aera disco Graiorum vis nuda  virum, non arva rigaret sudor equum aut putri sonitum daret ungula fossa; sed Phoebi simplex chorus, et frondentia vatum praemia laudato, genitor, tibi rite ligarem. ipse madens oculis, umbrarum animaeque sacerdos, praecinerem gemitum, cui te nec Cerberus omni ore nec Orpheae quirent avertere leges. atque ibi me  moresque tuos et facta canentem fors et magniloquo non posthabuisset Homero, tenderet et torvo pietas aequare Maroni. Cur magis incessat superos et aena sororum stamina, quae tepido genetrix super aggere nati orba sedet vel quae primaevi coniugis ignem aspicit obstantesque manus turbamque tenentem vincit in ardentem, liceat, moritura  maritum? maior et his forsan superos et Tartara pulsem   invidia: externis etiam miserabile visu funus eat. sed nec modo se Natura dolenti nec  Pietas in iusta  dedit; mihi limine primo fatorum et viridi, genitor, ceu raptus ab aevo Tartara dura subis. nec enim Marathonia virgo parcius exstinctum saevorum crimine agrestum fleverit Icarium, Phrygia quam turre cadentem Astyanacta parens, laqueo quin illa supremo inclusit gemitus: at te post funera magni Hectoris Haemonio pudor est servisse marito. Non ego, quas fati certus sibi morte canora inferias praemittit olor nec rupe quod atra Tyrrhenae volucres nautis praedulce minantur, in patrios adhibebo rogos: non murmure trunco quod gemit et durae queritur Philomela sorori: nota nimis vati. quis non in funere cunctos Heliadum ramos lacrimosaque germina dixit et Phrygium silicem atque ausum contraria Phoebo carmina nec fida  gavisam Pallada buxo? te Pietas oblita virum revocataque caelo Iustitia et gemina plangat Facundia lingua et Pallas doctique cohors Heliconia Phoebi, quis labor Aonios seno pede ducere cantus   et quibus Arcadia carmen testudine mensis cura lyrae  nomenque fuit quosque orbe sub omni ardua septena numerat Sapientia fama, qui furias regumque domos aversaque caelo sidera terrifico super intonuere cothurno, et quis lasciva vires tenuare Thalia dulce vel heroos gressu truncare tenores.  omnia namque animo complexus et omnibus auctor   qua fandi vis lata patet, sive orsa libebat Aoniis vincire modis seu voce soluta spargere et effreno nimbos aequare profatu. Exsere semirutos subito de pulvere vultus, Parthenope, crinemque adflato monte sepultum pone super tumulos et magni funus alumni, quo non Munichiae  quicquam praestantius arces doctaque Cyrene Sparteve animosa creavit. si tu stirpe vacans famaeque  obscura iaceres nil gentile tenens, illo te eive probabas Graiam atque Euboico maiorum sanguine duci. ille  tuis totiens praestabat  tempora sertis, cum stata laudato caneret quinquennia versu ora supergressus Pylii senis  oraque regis Dulichii specieque comam subnexus utraque. non tibi deformes obscuri sanguinis ortus nec sine luce genus (quamquam fortuna parentum artior expensis ): etenim te divite ritu ponere purpureos Infantia legit  amictus stirpis honore datos et nobile pectoris aurum. protinus exorto dextrum risere sorores Aonides, puerique chelyn summisit et ora imbuit amne sacro iam tum mihi blandus Apollo. nec simplex patriae decus, et natalis origo pendet ab  ambiguo geminae certamine terrae. te de gente suum Latiis ascita colonis Graia refert Hyele, gravidus  qua puppe magister excidit et mediis miser evigilavit in undis; maior at inde suum longo probat ordine vitae Parthenope   Maeoniden aliaeque aliis natalibus urbes diripiunt cunctaeque probant; non omnibus ille verus, alit victos immanis gloria falsi. atque ibi dum profers annos vitamque sanitas, protinus ad patrii raperis certamina lustri vix implenda viris, laudum festinus et audax  ingenii, stupuit primaeva ad carmina plebes Euboea et natis te monstravere parentes. inde frequens pugnae nulloque ingloria sacro vox tua: non totiens victorem Castora gyro nec fratrem caestu virides plausere  Therapnae. sin  pronum vicisse domi: quid Achaea mereri praemia nunc ramis Phoebi nunc gramine Lernae nunc Athamantea protectum tempora pinu, cum totiens lassata tamen nusquam avia frondes abstulit aut alium tetigit Victoria crinem? Hinc tibi vota patrum credi generosaque pubes te monitore regi, mores et faeta priorum discere, quis casus Troiae, quam tardus Ulixes, quantus equos pugnasque virum decurrere versu Maeonides quantumque pios ditarit agrestes Aseraeus Siculusque senex, qua lege recurrat Pindarieae vox flexa lyrae volucrumque precator Ibyeus  et tetricis Alcman cantatus Amyclis Stesichorusque ferox saltusque ingressa viriles non formidata temeraria Leueade  Sappho, quosque alios dignata chelys. tu pandere doctus carmina Battiadae latebrasque Lycophronis arti   Sophronaque implicitum tenuisque arcana Corinnae. sed quid parva loquor? tu par adsuetus Homero ferre iugum senosque pedes aequare solutis versibus et numquam passu breviore relinqui, quid mirum, patria si te petiere relicta, quos Lucanus ager, rigidi quos iugera Dauni, quos Veneri plorata domus neglectaque tellus Alcidae vel quos e vertice Surrentino mittit Tyrrheni speculatrix virgo profundi, quos propiore sinu lituo remoque notatus collis et Ausonii pridem laris hospita Cyme quosque Dicarchei portus Baianaque mittunt litora, qua mediis alte permixtus  anhelat ignis aquis et operta domos incendia servant? sic ad Avernales scopulos et opaca Sibyllae antra rogaturae veniebant undique gentes; illa minas divum Parcarumque acta canebat quamvis decepto vates non irrita Phoebo. mox et Romuleam stirpem proceresque futuros instruis inque patrum vestigia ducere perstas. sub te Dardanius facis explorator opertae, qui Diomedei celat penetralia furti, crevit et inde sacrum didicit puer; arma probator   monstrasti Saliis  praesagumque aethera certi  auguribus; cui Chalcidicum fas volvere carmen, cur Phrygii lateat coma flaminis, et tua multum verbera succincti formidavere Luperci. Et nunc ex illo forsan grege gentibus alter iura dat Eois, alter compescit Hiberas, alter Achaemenium secludit Zeugmate Persen, hi dites Asiae populos, hi Pontica frenant, hi fora pacificis emendant fascibus, illi castra pia statione tenent: tu laudis origo. non tibi certassent iuvenilia fingere corda Nestor et indomiti Phoenix moderator alumni quique tubas acres lituosque audire volentem Aeciden alio frangebat carmine Chiron. Talia dum celebras, subitam civilis Erinys Tarpeio de monte facem Phlegraeaque movit proelia, sacrilegis lucent Capitolia taedis,  et Senonum furias Latiae sumpsere cohortes, vix requies flammae necdum rogus ille deorum siderat, excisis cum tu solacia templis impiger et multum facibus velocior ipsis conciliis ore pio captivaque fulmina defies, mirantur Latii proceres ultorque deorum Caesar, et e medio divum pater annuit igni. iamque et flere pio Vesuvina incendia cantu mens erat et gemitum patriis impendere damnis, cum pater exemptum terris ad sidera montem sustulit et late miseras deiecit in urbes. Me quoque vocales lucos Boeotaque  tempe pulsantem, cum stirpe tua descendere dixi, admisere deae: nec enim mihi sidera tantum aequoraque et terras, quae mos debere parenti, sed decus hoc quodcumque lyrae primusque dedisti non vulgare loqui et famam sperare sepulcro. qualis cras. Latios quotiens ego carmine patres mulcerem felixque tui spectator adesses muneris! heu quali confusus gaudia fletu vota piosque metus inter laetumque pudorem! quam tuus ille dies. quam non mihi gloria maior! talis Olympiaca iuvenem cum spectat harena qui genuit, plus ipse ferit, plus corde sub alto caeditur; attendunt cunei, spectatur Achaeis   ille magis, crebro dum lumina pulveris haustu obruit et prensa vovet exspirare corona. ei mihi quod tantum patrias ego vertice frondes solaque Chalcidicae Cerealia dona coronae te sub teste tuli! qualem te Dardanus Albae vix cepisset ager, si per me serta tulisses Caesarea donata manu! quod subdere robur illa dies, quantum potuit dempsisse senectae! nam quod me mixta quercus non pressit oliva, et fugit speratus honos: quam  dulce parentis invia  Tarpei caperes! te nostra magistro Thebais urgebat priscorum exordia vatum; tu cantus stimulare meos, tu pandere facta heroum bellique modos positusque locorum monstrabas. labat incerto mihi limite cursus te sine et orbatae caligant vela carinae. nec solum larga memet pietate fovebas: talis et in thalamos, una tibi cognita taeda conubia, unus amor. certe seiungere matrem iam gelidis nequeo bustis: te sentit habetque, te videt et tumulos ortuque obituque salutat, ut Pharios aliae ficta pietate dolores Mygdoniosque colunt et non sua funera plorant. Quid referam expositos servato pondere mores? quae pietas, quam vile lucrum, quae cura pudoris, quantus amor recti? rursumque, ubi dulce remitti, gratia quae dictis? animo quam nulla senectus? his tibi pro meritis famam laudesque benignas iudex  cura deum nulloque e vulnere tristem concessit, raperis. genitor, non indigus aevi, non nimius, trinisque decem quinquennia lustris iuncta ferens, sed me pietas numerare dolorque non sinit, o Pylias aevi transcendere metas et Teucros aequare senes, o digne videre me similem! sed nec leti tibi ianua tristis: quippe leves causae, nec segnis labe senili exitus instanti praemisit membra sepulcro, sed te torpor iners et mors imitata quietem explicuit falsoque tulit sub Tartara somno, quos ego tunc gemitus.—comitum manus anxia vidit, vidit et exemplum genetrix gavisaque novit— quae lamenta tuli! veniam concedite, manes, fas dixisse, pater: non tu mihi plura dedisses. felix ille patrem vacuis circumdedit ulnis: vellet et Elysia quamvis in sede locatum abripere et Danaas iterum portare per umbras; temptantem et vivos molitum in Tartara gressus detulit infernae vates longaeva Dianae; sic chelyn Odrysiam pigro transmisit Averno causa minor, sic Thessalicis Admetus in oris: si lux  una retro Phylaceida rettulit umbram, cur nihil exoret, genitor, chelys aut tua manes aut mea? fas mihi sic patrios contingere vultus, fas iunxisse manus, et lex quaecumque sequatur. At vos, umbrarum reges Ennaeaque  Iuno, si laudanda precor, taedas auferte comasque Eumenidum; nullo sonet asper ianitor ore, Centauros Hydraeque greges Scyllaeaque monstra aversae celent valles, umbramque senilem invitet ripis, discussa plebe, supremus vector et in media componat molliter alga. ite, pii manes Graiumque examina vatum, inlustremque animam Lethaeis spargite sertis et monstrate nemus, quo nulla inrupit Erinys. in quo falsa dies caeloque simillimus aer. inde tamen venias, melior qua porta malignum cornea vincit ebur, somnique in imagine monstra, quae solitus, sic sacra Numae ritusque colendos mitis Aricino dictabat nympha sub antro, Scipio sic plenos Latio Iove ducere somnos creditur Ausoniis, sic  non sine Apolline Sylla 

Crimine quo merui, iuvenis placidissime divum, quove errore miser, donis ut solus egerem, Somne, tuis? tacet omne pecus volucresque feraeque et simulant fessos curvata cacumina somnos, nec trucibus fluviis idem sonus; occidit horror aequoris, et terris maria adclinata quiescunt. septima iam rediens Phoebe mihi respicit aegras stare genas; totidem Oetaeae Paphiaeque revisunt   lampades et totiens nostros Tithonia questus praeterit et gelido spargit miserata flagello. unde ego sufficiam? non si mihi lumina mille, quae sacer alterna tantum statione tenebat Argus et haud umquam vigilabat corpore toto. at nunc heu! si aliquis longa sub nocte puellae brachia nexa tenens ultro te, Somne. repellit, inde veni nec te totas infundere pennas luminibus compello meis—hoc turba precetur laetior—: extremo me tange cacumine virgae, sufficit, aut leviter suspenso poplite transi.

Me miserum! neque enim verbis solemnibus ulla incipiam nunc  Castaliae vocalibus undis invisus Phoeboque gravis, quae vestra, sorores, orgia, Pieriae, quas incestavimus aras? dicite, post poenam liceat commissa fateri. numquid inaccesso posui vestigia lueo? num vetito de fonte bibi? quae culpa, quis error quem luimus tantus ? morientibus ecce lacertis viscera nostra tenens animamque avellitur infans, non de stirpe quidem nec qui mea nomina ferret oraque; non fueram genitor, sed cernite fletus liventesque genas et credite planetibus orbi: orbus ego. huc patres et aperto pectore matres conveniant; cineremque oculis et crimina ferto, si qua sub uberibus plenis ad funera natos ipsa gradu labente tulit madidumque cecidit pectus et ardentes restinxit lacte favillas.  quisquis adhuc tenerae signatum flore iuventae immersit cineri iuvenem primaque iacentis serpere crudeles vidit lanugine flammas, adsit et alterno mecum clamore fatiscat: vincetur lacrimis, et te, Natura, pudebit. tanta mihi feritas, tanta est insania luctus, hoc quoque cum nitor ter  dena luce peracta adclinis tumulo et planctus  in carmina verto discordesque modos et  singultantia verba   molior: orsa lyrae vis  est atque ira tacendi impatiens, sed nec solitae mihi vertice laurus nec fronti vittatus honos, en taxea marcet silva comis, hilaresque hederas plorata cupressus excludit ramis; nee eburno pollice chordas pulso, sed incertam digitis errantibus amens scindo chelyn. iuvat heu, iuvat inlaudabile carmen fundere et incompte miserum nudare  dolorem, sic merui? sic me cantuque habituque nefastum aspiciant superi? pudeat Thebasque novumque Aeaciden? nil iam placidum manabit ab ore? ille ego qui—quotiens!—blande matrumque patrumque vulnera, qui viduos potui mulcere dolores, ille ego lugentum mitis solator, acerbis auditus tumulis et descendentibus umbris, deficio medieasque manus fomentaque quaero vulneribus, sed summa, meis. nunc tempus, amici, quorum ego manantes oculos et saucia tersi pectora: reddite opem. saevas exsolvite grates. nimirum cum vestra modis ego funera maestis  increpitans: qui damna doles aliena, repone infelix lacrimas et tristia carmina serva.
verum erat: absumptae vires et copia fandi nulla mihi, dignumque nihil mens fulmine tanto repperit: inferior vox omnis et omnia sordent verba, ignosce, puer: tu me caligine maesta obruis. a! durus, viso si vulnere carae coniugis invenit caneret quod Thracius Orpheus dulce sibi, si busta Lini complexus Apollo non tacuit, nimius fortasse avidusque doloris dicor et in lacrimis iustum excessisse pudorem? quisnam autem gemitus lamentaque nostra reprendis ? o nimium felix, nimium crudelis et expers imperii, Fortuna, tui, qui dicere legem fletibus aut fines audet censere dolendi! incitat heu! planctus: potius fugientia ripas flumina detineas rapidis aut ignibus obstes, quam miseros lugere vetes. tamen ille severus, quisquis is est, nostrae cognoscat vulnera causae. Non ego mercatus Pharia de puppe loquaces delicias  doctumque sui convicia Nili infantem, lingua nimium  salibusque protervum, dilexi: meus ille, meus. tellure cadentem aspexi atque unctum genitali carmine fovi poscentemque novas tremulis ululatibus auras inserui vitae, quid plus tribuere parentes? quin alios ortus libertatemque sub ipsis uberibus tibi. parve, dedi, cum  munera nostra rideres ingratus adhuc properaverit ille, sed merito properabat, amor, ne perderet ullum libertas tam parva diem. nonne horridus inde  invidia superos iniustaque Tartara pulsem? nonne gemam te, care puer? quo sospite natos non cupii, primo genitum quem protinus ortu implicui fixique  mihi, cui verba sonosque monstravi questusque et vulnera caeca resolvi, reptantemque solo demissus ad oscula nostra erexi, blandoque sinu iam iamque cadentes  exsopire  genas dulcesque accersere somnos. cui nomen vox prima meum ludusque tenebo risus, et a nostro veniebant gaudia vultu.

lumina: Nestorei mitis prudentia Crispi et Fabius Veiento—potentem signat utrumque purpura, ter memores implerunt nomine fastos— et prope Caesareae confinis Acilius aulae."
75,Seneca (Younger),phoen,"Caeci parentis regimen et fessi unicum
lateris levamen, gnata, quam tanti est mihi
genuisse vel sic, desere infaustum patrem,
in recta quid deflectis errantem gradum?
permitte labi; melius inveniam viam,
quam quaero solus, quae me ab hac vita extrahat
et hoc nefandi capitis aspectu levet
caelum atque terras, quantulum hac egi manu?
non video noxae conscium nostrae diem,
sed videor, hinc iam solve inhaerentem manum
et patere caecum qua volet ferri pedem,
ibo, ibo qua praerupta protendit iuga
meus Cithaeron, qua peragrato celer
per saxa monte iacuit Actaeon suis
nova praeda canibus, qua per obscurum nemus
silvamque opacae vallis instinctas deo
egit sorores mater et gaudens malo
vibrante fixum praetulit thyrso caput;
vel qua cucurrit, corpus inrisum trahens,
Zethi iuvencus, qua per horrentes rubos
tauri ferocis sanguis ostentat fugas;
vel qua alta maria vertice inmenso premit
Inoa rupes, qua scelus fugiens novum
novumque faciens mater insiluit freto
mersura natum seque— felices quibus
fortuna melior tam bonas matres dedit.
est alius istis noster in silvis locus,
qui me reposcit, hunc petam cursu incito;
non haesitabit gressus, huc omni duce
spoliatus ibo. quid moror sedes meas?
mortem, Cithaeron, redde et hospitium mihi
illud meum restitue, ut expirem senex
ubi debui infans, recipe supplicium vetus.
semper cruente saeve crudelis ferox,
cum occidis et cum parcis, olim iam tuum
est hoc cadaver: perage mandatum patris,
iam et matris, animus gestit antiqua exsequi
supplicia, quid me, nata, pestifero tenes
amore vinctum? quid tenes? genitor vocat.
sequor, sequor, iam parce, sanguineum gerens
insigne regni Laius rapti furit;
en ecce, inanes manibus infestis petit
foditque vultus, nata, genitorem vides?
ego video, tandem spiritum inimicum expue,
desertor anime, fortis in partem tui.
omitte poenae languidas longae moras
mortemque totam admitte; quid segnis traho
quod vivo? nullum facere iam possum scelus?
possum miser, praedico— discedo a patre,
discedo, virgo. timeo post matrem omnia.
Vis nulla, genitor, a tuo nostram manum
corpore resolvet, nemo me comitem tibi
eripiet umquam. Labdaci claram domum,
opulenta ferro regna germani petant—
pars summa magno patris e regno mea est,
pater ipse. non hunc auferet frater mihi
Thebana rapto sceptra qui regno tenet,
non hunc catervas alter Argolicas agens;
non si revulso Iuppiter mundo tonet
mediumque nostros fulmen in nexus cadat,
manum hanc remittam. prohibeas, genitor, licet:
regam abnuentem, dirigam inviti gradum.
iu plana tendis? vado; praerupta appetis?
non obsto, sed praecedo; quo vis utere
duce me, duobus omnis eligitur via:
perire sine me non potes, mecum potes.
hic alta rupes arduo surgit iugo
spectatque longe spatia subiecti maris:
vis hanc petamus? nudus hic pendet silex,
hic scissa tellus faucibus ruptis hiat:
vis hanc petamus? hic rapax torrens cadit
partesque lapsi montis exesas rotat:
in hunc ruamus? dum prior, quo vis eo.
non deprecor, non hortor, extingui cupis
votumque, genitor, maximum mors est tibi?
si moreris, antecedo: si vivis, sequor.
sed flecte mentem pectus antiquum ad voca
victasque magno robore aerumnas doma;
resiste: tantus in malis vinci mori est.
Vnde in nefanda specimen egregium domo?
Unde ista generi virgo dissimilis suo?
Fortuna, credis? aliquis est ex me pius?
non esset umquam, fata bene novi mea,
nisi ut noceret, ipsa se in leges novas
natura vertit: regeret in fontem citas
revolutus undas amnis et noctem afferet
Phoebea lampas, Hesperus faciet diem;
ut ad miserias aliquid accedat meas,
pii quoque erimus, unica Oedipodae est salus,
non esse salvum, liceat ulcisci patrem
adhuc inultum, dextra quid cessas iners
exigere poenas? quicquid exactum est adhuc,
matri dedisti, mitte genitoris manum,
animosa virgo:'funus extendi» meum
longaeque vivi ducis exequias patris.
aliquando terra corpus invisum tege;
peccas honesta mente, pietatem vocas
patrem insepultum trahere, qui cogit mori
nolentem in aequo est quique properantem impedit;
nec tamen in aequo est: alterum gravius reor:
occidere est vetare cupientem mori
malo imperari quam eripi mortem mihi.
desiste coepto, virgo: ius vitae ac necis
meae penes me est. regna deserui libens,
regnum mei retineo. si fida es comes,
ensem parenti trade, sed notum nece
ensem paterna, tradis? an gnati tenent
cum regno et illum? facinore ubicumque est opus,
ibi sit; relinquo, natus hunc habeat meus,
sed uterque, flammas potius et vastum aggerem
compone; in altos ipse me immittam rogos,
[haerebo ad ignes, funebrem escendam struem]
pectusque solvam durum et in cinerem dabo
hoc quicquid in me vivit, ubi saevum est mare?
duc ubi sit altis prorutum saxis iugum,
ubi torva rapidus ducat Ismenos vada,
[duc ubi ferae sunt, ubi fretum, ubi praeceps locus]
si dux es: illuc ire morituro placet,
ubi sedit alta rupe semifero dolos
Sphinx ore nectens. dirige huc gressus pedum,
hic siste patrem, dira ne sedes vacet,
monstrum repone maius, hoc saxum insidens
obscura nostrae verba fortunae loquar,
quae nemo solvat: quisquis Assyrio loca
possessa regi scindis et Cadmi nemus
serpente notum, sacra quo Dirce latet,
supplex adoras, quisquis Eurotan bibis
Spartamque fratre nobilem gemino colis,
quique Elin et Parnason et Boeotios
colonus agros uberis tondes soli: ,
adverte mentem, saeva Thebarum lues
luctifica caecis verba committens modis
quid simile posuit? quid tam inextricabile?
avi gener patrisque rivalis sui,
frater suorum liberum et fratrum parens;
uno avia partu liberos peperit viro,
sibi et nepotes, monstra quis tanta explicat?
ego ipse, victae spolia qui Sphingis tuli,
haerebo fati tardus interpres mei.
* * *
quid perdis ultra verba? quid pectus ferum
mollire temptas precibus? hoc animo sedet
effundere hanc cum morte luctantem diu
animam et tenebras petere: nam sceleri haec meo
parum alta nox est: Tartaro condi iuvat,
et si quid ultra Tartarum est; tandem libet
quod olim oportet, morte prohiberi haud queo.
ferrum negabis? noxias lapsu vias
eludes et artis colla laqueis inseri
prohibebis? herbas quae ferunt letum auferes?
quid ista tandem cura proficiet tua?
ubique mors est. optume hoc cavit deus:
eripere vitam nemo non homini, potest,
at nemo mortem; mille ad hanc aditus patent.
nil quaero: dextra noster et nuda solet
bene animus uti— dextra, nunc toto impetu,
toto dolore, viribus totis veni.
non destino unum vulneri nostro locum:
totus nocens sum: qua Voles mortem exige.
effringe pectus corque tot scelerum capax
evelle, totos viscerum nuda sinus.
fractum incitatis ictibus guttur sonet
laceraeque fixis unguibus venae fluant.
aut dirige iras quo soles: haec vulnera
rescissa multo sanguine ac tabe inriga,
hac extrahe animam duram, inexpugnabilem.
et tu, parens, ubicumque poenarum arbiter
adstas mearum; non ego hoc tantum scelus
ulla expiari credidi poena satis
umquam, nec ista morte contentus fui,
nec me redemi parte: membratim tibi
perire volui— debitum tandem exige.
nunc solvo poenas, tunc tibi inferias dedi.
ades atque inertem dexteram introrsus preme
magisque merge: timida tunc parvo caput
libavit haustu vixque cupientes sequi
eduxit oculos, haeret etiam nunc mihi
ille animus, haeret, cum recusantem manum
pressere vultus, audies verum, Oedipus:
minus eruisti lumina audacter tua.
quam praestitisti, nunc manum cerebro indue:
hac parte mortem perage qua coepi mori.
Pauca, o parens magnanime, miserandae precor
ut verba natae mente placata audias.
non te ut reducam veteris ad speciem domus
habitumque regni flore pollentem inclito
peto aut ut iras, temporum haut ipsa mora
fractas, remisso pectore ac placido feras:
at hoc decebat roboris tanti virum,
non esse sub dolore nec victum malis
dare terga; non est, ut putas, virtus, pater,
timere vitam, sed malis ingentibus
obstare nec se vertere ac retro dare.
qui fata proculcavit ac vitae bona
proiecit atque abscidit et casus suos
oneravit ipse, cui deo nullo est opus,
quare ille mortem cupiat aut quare petat?
utrumque timidi est: nemo contempsit mori
qui concupivit, cuius haut ultra mala
exire possunt, in loco tuto est situs.
quis iam deorum, velle fac, quicquam potest
malis tuis adicere? iam nec tu potes
nisi hoc, ut esse te putes dignum nece—
non es nec ulla pectus hoc culpa attigit.
et hoc magis te, genitor, insontem voca.
quod innocens es dis quoque invitis, quid est
quod te efferant, quod novos suffixerit
stimulos dolori? quid te in infernas agit
sedes, quid ex his pellit? ut careas die?
cares; ut altis nobilem muris domum
patriamque fugias? patria tibi vivo perit;
natos fugis matremque? ab* aspectu omnium
fortuna te summovit, et quicquid potest
auferre cuiquam mors, tibi hoc vita abstulit;
regni tumultus? turba fortunae prior
abscessit a te iussa, quem, genitor, fugis?
Me fugio, fugio conscium scelerum omnium
pectus, manumque hanc fugio et hoc ""caelum et deos.
[et dira fugio scelera quae feci innocens].
ego hoc solum, frugifera quo surgit Ceres,
premo? has ego auras ore pestifero traho?
ego laticis haustu satior aut ullo fruor
almae parentis munere? ego castam manum
nefandus incestificus exsecrabilis
attrecto? ego ullos aure concipio sonos,
per quos parentis nomen aut nati audiam?
utinam quidem rescindere has quirem vias
manibusque adactis omne qua voces meant
aditusque verbis tramite angusto patet
eruere possem: nata, iam sensum tui,
quae pars meorum es criminum, infelix pater
inhaeret ac recrudescit nefas
subinde, et aures ingerunt quicquid mihi
donastis, oculi, cur caput tenebris grave
non mitto ad umbras Ditis aeternas? quid hic
manes meos detineo? quid terram gravo
mixtusque superis erro? quid restat mali?
regnum parentes liberi, virtus quoque
et ingeni sollertis eximium decus
periere, cuncta sors mihi infesta abstulit:
lacrimae supererant: has quoque eripui mihi.
absiste, nullas animus admittit preces
novamque poenam sceleribus quaerit parem.
et esse par quae poterit? infanti quoque
decreta mors est. — fata quis tam tristia
sortitus umquam? videram nondum diem
uterique nondum solveram clausi moras,
et iam timebar. protinus quosdam editos
nox occupavit et novae luci abstulit:
mors me antecessit; aliquis intra viscera
materna letum praecoquis fati tulit:
sed numquid et peccavit? abstrusum, abditum
dubiumque an essem sceleris infandi reum
deus egit; illo teste damnavit parens
calidoque teneros transilit ferro pedes
et in alta nemora pabulum misit feris
avibusque saevis quas Cithaeron noxius
cruore saepe regio tinctas alit. ,
sed quem deus damnavit, abiecit pater,
mors quoque refugit, praestiti Delphis fidem:
genitorem adortus impia stravi nece.
hoc alia pietas redimet: occidi patrem,
sed matrem amavi, proloqui hymenaeum pudet
taedasque nostras, has quoque invitum pati
te coge poenas: facinus ignotum efferum
inusitatum effare quod populi horreant,
quod esse factum nulla non aetas neget,
quod parricidam pudeat: in patrios toros
tuli paterno sanguine aspersas manus
scelerisque pretium maius accepi scelus.
leve est paternum facinus: in thalamos meos
deducta mater, ne parum sceleris foret,
fecunda: nullum crimen hoc maius potest
natura ferre, si quod etiamnum est tamen,
qui facere possent dedimus, abieci necis '
pretium paternae sceptrum et hoc iterum manus
armavit alias; optime regni mei
fatum ipse novi: nemo sine sacro feret
illud cruore, magna praesagit mala
paternus animus, iacta iam sunt semina
cladis futurae: spernitur pacti fides;
hic occupato cedere imperio negat,
ius ille et icti foederis testes deos
invocat et Argos exul atque urbes movet
Graias in arma: non levis fessis venit
ruina Thebis; tela flammae vulnera
instant et istis si quod est maius malum,
ut esse genitos nemo non ex me sciat.
Si nulla, genitor, causa vivendi tibi est,
haec una abunde est, ut pater natos regas
graviter furentes, tu impii belli minas
avertere unus tuque vaecordes potes
inhibere iuvenes, civibus pacem dare,
patriae quietem, foederi laeso fidem.
vitam tibi ipse si negas, multis negas.
Illis parentis ullus aut aequi est amor,
avidis cruoris imperi armorum doli,
diris, scelestis, breviter ut dicam meis?
certant in omne facinus et pensi nihil
ducunt, ubi illos ira praecipites agit,
nefasque nullum per nefas nati putant.
non patris illos tangit afflicti pudor,
non patria: regno pectus attonitum furit.
scio quo ferantur, quanta moliri parent,
ideoque leti quaero maturi viam
morique propero, dum in domo nemo est mea
nocentior me. nata, quid genibus meis
fles advoluta? quid prece indomitum domas?
unum hoc habet fortuna quo possim capi,
invictus aliis: sola tu affectus potes
mollire duros, sola pietatem in domo
docere nostra, nil grave aut miserum est mihi
quod te sciam voluisse; tu tantum impera:
hic Aegaea transnabit freta
iubente te, flammasque quas Siculo vomit
de monte tellus igneos volvens globos,
excipiet ore seque serpenti offeret,
quae saeva furto nemoris Herculeo furit;
iubente te praebebit! alitibus iecur—
iubente te vel vivet.
Nvn. Exemplum in ingens regia stirpe editum
Thebae paventes arma fraterna invocant
rogantque tectis arceas patriis faces,
non sunt minae, iam propius accessit malum,
nam regna repetens frater et pactas vices
in bella cunctos Graeciae populos agit;
septena muros castra Thebanos premunt,
succurre, prohibe pariter et bellum et scelus.
Ego ille sum qui scelera committi vetem
et abstineri sanguine e caro manus
doceam? magister iuris et amoris pii
ego sum? meorum facinorum exempla appetunt,
me nunc secuntur; laudo et agnosco libens,
exhortor, aliquid ut patre hoc dignum gerant.
agite, o propago cara, generosam indolem
probate factis, gloriam ac laudes meas
superate et aliquid facite propter quod patrem
adhuc iuvet vixisse, facietis, scio:
sic estis orti. scelere defungi haut levi,
haut usitato tanta nobilitas potest.
ferte arma, facibus petite penetrales deos
frugemque flamma metite natalis soli,
miscete cuncta, rapite in exitium omnia,
disicite passim moenia, in planum date,
templis deos obruite, maculatos lares
conflate, ab imo tota considat domus;
urbs concremetur— primus a thalamis meis
incipiat ignis.
Mitte violentum impetum
doloris ac te publica exorent mala
auctorque placidae liberis pacis veni.
Vides modestae deditum menti senem
placidaeque amantem pacis ad partes vocas?
tumet animus ira, fervet immensus dolor,
maiusque quam quod casus et iuvenum furor
conatur aliquid cupio, non satis est adhuc
civile bellum: frater in fratrem ruat;
nec hoc sat est: quod debet, ut fiat nefas
de more nostro, quod meos deceat toros:
date arma matri, nemo me ex his eruat
silvis: latebo rupis exesae cavo
aut sepe densa corpus abstrusum tegam.
hinc aucupabor verba rumoris vagi
et saeva fratrum, bella, quod possum, audiam.

Satelles Felix Agaue: facinus horrendum manu,
qua fecerat, gestavit et spolium tulit
cruenta nati maenas in partes dati;
fecit scelus, sed misera non ultro suo
sceleri occucurrit. hoc leve est quod sum nocens:
feci nocentes, hoc quoque etiamnunc leve est:
peperi nocentes, derat aerumnis meis,
ut et hostem amarem, bruma ter posuit nives
et tertia iam falce decubuit Ceres,
ut exul errat natus et patria caret
profugusque regum auxilia Graiorum rogat,
gener est Adrasti, cuius imperio mare
quod scindit Isthmos regitur; hic gentes suas
septemque secum regna ad auxilium trahit
genero, quid optem quidve decernam haut scio.
regnum reposcit: causa repetentis bona est,
mala sic petentis. vota quae faciam parens?
utrimque natum video: nil possum pie
pietate salva facere: quodcumque alteri
optabo nato fiet alterius malo.
sed utrumque quamvis diligam affectu pari,
quo causa melior sorsque deterior trahit
inclinat animus semper infirmo favens:
miseros magis fortuna conciliat suis.
Regina, dum tu flebiles questus cies
terisque tempus, saeva nudatis adest
acies in armis; aera iam bellum cient
aquilaque pugnam signifer mota vocat.
septena reges bella dispositi parant,
animo pari Cadmea progenies subit,
cursu citato miles hinc atque hinc ruit.
vide ut atra nubes pulvere abscondat diem
fumoque similes campus in caelum erigat
nebulas, equestri fracta quas tellus pede
summittit et, si vera metuentes vident,
infesta fulgent signa, subrectis adest
frons prima telis, aurea clarum nota
nomen ducum vexilla praescriptum ferunt.
i, redde amorem fratribus, pacem omnibus,
et impia arma matris oppositu impedi.
Perge, o parens, et concita celerem gradum,
compesce tela, fratribus ferrum excute,
nudum inter enses pectus infestos tene:
aut solve bellum, mater, aut prima excipe,
Ibo ibo et armis obvium opponam caput,
stabo inter arma; petere qui fratrem volet,
petat ante matrem, tela, qui fuerit pius,
rogante ponat matre; qui non est pius
incipiat a me. fervidos iuvenes anus
tenebo, nullum teste me fiet nefas;
aut si aliquod et me teste committi potest,
non fiet unum.
Signa collatis micant
vicina signis, clamor hostilis fremit;
scelus in propinquo est: occupa, mater, preces.
et ecce motos fletibus credas meis,
sic agmen armis segne compositis venit.
Procedit acies tarda, sed properant duces.
Quis me procellae turbine insano vehens
volucer per auras ventus aetherias aget?
quae Sphinx vel atra nube subtexens diem
Stymphalis avidis praepetem pinnis feret?
aut quae per altas aeris rapiet vias
Harpyia saevi regis observans famem
et inter acies proiciet raptam duas?
Vadit furenti similis aut etiam furit.
sagitta qualis Parthica velox manu
excussa fertur, qualis insano ratis
premente vento rapitur aut qualis cadit
delapsa caelo stella, cum stringens polum
rectam citatis ignibus rumpit viam,
attonita cursu fugit et binas statim
diduxit acies, victa materna prece
haesere bella, iamque in alternam necem
illinc et hinc miscere cupientes manus
librata dextra tela suspensa tenent.
paci favetur, omnium ferrum iacet
cessatve tectum; vibrat in fratrum manu.
laniata canas mater ostendit comas,
rogat abnuentes, irrigat fletu genas.
negare matri qui diu dubitat, potest.
In me arma et ignes vertite, in me omnis ruat
unam iuventus quaeque ab Inachio venit
animosa muro quaeque Thebana ferox
descendit arce; civis atque hostis simul
hunc petite ventrem, qui dedit fratres viro.
haec membra passim spargite ac divellite:
ego utrumque peperi— ponitis ferrum ocius?
an dico et ex quo? dexteras matri date,
date dum piae sunt. error invitos adhuc
fecit nocentes, omne Fortunae fuit
peccantis in nos crimen: hoc primum nefas
inter scientes geritur, in vestra manu est,
utrum velitis: sancta si pietas placet,
t donate matri pacem, si placuit scelus,
maius paratum est: media se opponit parens,
proinde bellum tollite aut belli moram,
sollicita cui nunc mater alterna prece
verba admovebo? misera quem amplectar prius?
in utramque partem ducor affectu pari.
hic afuit; sed pacta si fratrum valent,
nunc alter aberit. ergo iam numquam duos
nisi sic videbo? iunge complexus prior,
qui tot labores totque perpessus mala
longo parentem fessus exilio vides,
accede propius, elude vagina impium
ensem et trementem iamque cupientem excuti
hastam solo defige; maternum tuo
coire pectus pectori clipeus vetat:
hunc quoque repone, vinculo frontem exue
tegumenque capitis triste belligeri leva
et ora matri redde, quo vultus refers
acieque pavida fratris observas manum?
affusa totum corpus amplexu tegam,
tuo emori per meum fiet via.
quid dubius haeres? an times matris fidem?
Timeo; nihil iam iura naturae valent.
post ista fratrum exempla ne matri quidem
fides habenda est.
Redde iam capulo manum,
astringe galeam, laeva se clipeo inserat;
dum frater exarmatur, armatus mane.
tu pone ferrum, causa qui ferri es prior.
si pacis odium est, furere si bello placet:
indutias te mater exiguas rogat,
ferat ut reverso post fugam nato oscula
vel prima vel suprema, dum pacem peto,
audite inermes, ille te, tu illum times?
ego utrumque, sed pro utroque, quid strictum abnuis
recondere ensem? qualibet gaude mora:
id gerere bellum cupitis, in quo est optimum
vinci, vereris fratris infesti dolos?
quotiens necesse est fallere aut falli a suis,
patiare potius ipse quam facias scelus.
sed ne verere: mater insidias et hinc
et rursus illinc abiget. exoro? an patri
invideo vestro? veni ut arcerem nefas
an ut viderem propius? hic ferrum abdidit,
reclinis hasta est, arma defixa incubant.
ad te preces nunc, nate, maternas feram,
sed ante lacrimas, teneo longo tempore
petita votis ora. te profugum solo
patrio penates regis externi tegunt.
te maria tot diversa, tot casus vagum
egere, non te duxit in thalamos parens
comitata primos nec sua festas manu
ornavit aedes nec sacra laetas faces
vitta revinxit; dona non auro graves
gazas socer, non arva, non urbes dedit:
dotale bellum est. hostium es factus gener,
patria remotus hospes alieni laris,
externa consecutus, expulsus tuis,
sine crimine exul. ne quid e fatis tibi
desset paternis, hoc quoque ex illis habes,
errasse thalamis, nate post multos mihi
remissa soles, nate suspensae metus
et spes parentis, cuius aspectum deos
semper rogavi, cum tuus reditus mihi
tantum esset erepturus, adventu tuo
quantum daturus: 'quando pro te desinam'
dixi 'timere?' dixit inridens deus:
'ipsum timebis. ' nempe nisi bellum foret,
ego te carerem; nempe si tu non fores,
bello carerem. a, triste conspectus datur
pretium tui durumque, sed matri placet.
hinc modo recedant arma, dum nullum nefas
Mars saevus audet: hoc quoque est magnum nefas.
tam prope fuisse, stupeo et exsanguis tremo,
cum stare fratres hinc et hinc video duos
sceleris sub ictu. membra quassantur metu:
quam paene mater maius aspexi nefas.
quam quod miser videre non potuit pater.
licet timore facinoris tanti vacem
videamque iam nil tale, sum infelix tamen
quod paene vidi. per decem mensum graves
uteri labores perque pietatem inclitae
precor sororis et per irati sibi
genas parentis, scelere quas nullo nocens,
erroris a se dira supplicia exigens,
hausit: nefandas moenibus patriis faces
averte, signa bellici retro agminis
flecte— ut recedas, magna pars sceleris tamen
vestri peracta est: vidit hostili grege
campos repleri patria, fulgentes procul
armis catervas vidit, equitatu levi
Cadmea frangi prata et excelsos rotis
volitare proceres, igne flagrantes trabes
fumare, cineri quae petunt nostras domos,
fratresque (facinus quod novum et Thebis fuit)
in se ruentes: totus hoc exercitus,
hoc populus omnis, utraque hoc vidit soror
genetrixque vidi: nam pater debet sibi
quod ista non spectavit, occurrat tibi
nunc Oedipus, quo iudice erroris quoque
poenae petuntur. ne, precor, ferro erue
patriam ac penates neve, quas regere expetis,
everte Thebas. quis tenet mentem furor?
petendo patriam perdis? ut fiat tua,.
vis esse nullam? quin tuae causae nocet
ipsum hoc quod armis uris infestis solum
segetesque adultas sternis et totos fugam
edis per agros: nemo sic vastat sua;
quae corripi igne. quae meti gladio iubes
aliena credis, rex sit ex vobis uter,
manente regno quaerite, haec telis petis
flammisque tecta? poteris has Amphionis
quassare moles? nulla quas struxit manus
stridente tardum machina ducens onus,
sed convocatus vocis et citharae sono
per se ipse summas venit in turres lapis:
haec saxa franges? victor hinc spolia auferes
vinctosque duces patris aequales tui,
matresque ab ipso coniugum raptas sinu
saevus catena miles imposita trahet?
adulta virgo, mixta captivo gregi,
Thebana nuribus munus Argolicis eat?
an et ipsa, palmas vincta postergum datas,
mater triumphi praeda fraterni vehar?
potesne cives leto et exilio datos
videre passim? moenibus caris potes
hostem admovere, sanguine et flamma potes
implere Thebas? tam ferus durum geris
saevumque in iras pectus? et nondum imperas.
quid sceptra facient? pone vaesanos, precor,
animi tumores teque pietati refer.
Vt profugus errem? semper ut patria arcear
opemque gentis hospes externae sequar?
quid paterer aliud, si fefellissem fidem?
si peierassem? fraudis alienae dabo
poenas, at ille praemium scelerum feret?
iubes abire: matris imperio obsequor—
da quo revertar, regia frater meus
habitat superba: parva me abscondat casa?
hanc date repulso; liceat exiguo lare
pensare regnum? coniugi donum datus
arbitria thalami dura felicis feram
humilisque socerum lixa dominantem sequar?
in servitutem cadere de regno grave est.
Si regna quaeris nec potest sceptro manus
vacare saevo, multa quae possunt peti
in orbe toto quaelibet tellus dabit.
hinc nota Baccho Tmolus attollit iuga,
qua lata terris spatia frugiferis iacent
et qua trahens opulenta Pactolus vada
inundat auro rura; nec laetis minus
Maeandros arvis flectit errantis aquas
rapidusque campos fertiles Hermus secat;
hinc grata Cereri Gargara et dives solum
quod Xanthus ambit nivibus Idaeis tumens;
hinc qua relinquit nomen Ionii mare
faucesque Abydo Sestos opposita premit,
aut quae latus iam propior orienti dedit
tutamque crebris portibus Lyciam videt:
haec regna ferro quaere, in hos populos ferat
socer arma fortis, has tuo sceptro paret
tradatque gentes, hoc adhuc regnum puta
tenere patrem, melius exilium est tibi
quam reditus iste: crimine alieno exulas,
tuo redibis. melius istis viribus
nova regna nullo scelere maculata appetes.
quin ipse frater arma comitatus tua
tibi militabit. vade et id bellum gere
in quo pater materque pugnanti tibi
favere possint, regna cum scelere omnibus
sunt exilis graviora, nunc belli mala
propone, dubias Martis incerti vices:
licet omne tecum Graeciae robur trahas,
licet arma longe miles ac late explicet,
fortuna belli semper ancipiti in loco est.
quodcumque Mars decernit; exaequat duos,
licet impares sint, gladius; et spes et metus
Fors caeca versat, praemium incertum petis,
certum scelus, favisse fac votis deos
omnes tuis: cessere et aversi fugam
petiere cives, clade funesta iacens
obtexit agros miles— exultes licet
victorque fratris spolia deiecti geras:
frangenda palma est. quale tu hoc bellum putas,
in quo execrandum victor admittit nefas,
si gaudet? hunc quem vincere infelix cupis,
cum viceris, lugebis. infaustas age
dimitte pugnas, libera patriam metu,
luctu parentes,
Sceleris et fraudis suae
poenas nefandus frater ut nullas ferat?
Ne metue. poenas et quidem solvet graves:
regnabit, est haec poena, si dubitas, avo
patrique crede: Cadmus hoc dicet tibi
Cadmique proles, sceptra Thebano fuit
impune nulli gerere, nec quisquam fide
rupta tenebit illa: iam numeres licet
fratrem inter istos.
Numeret, est tanti mihi
cum regibus iacere, te turbae exulum
ascribo.
Regna, dummodo invisus tuis.
Regnare non vult esse qui invisus timet:
simul ista mundi conditor posuit deus,
odium atque regnum: regis hoc magni reor,
odia ipsa premere, multa dominantem vetat
amor suorum; plus in iratos licet,
qui vult amari, languida regnat manu.
Invisa numquam imperia retinentur diu.
Praecepta melius imperi reges dabunt;
exilia tu dispone, pro regno velim—
Patriam penates coniugem flammis dare?
Imperia pretio quolibet constant bene."
76,Statius,silv_1,"Diu multumque dubitavi, Stella, iuvenis optime et in studiis nostris eminentissime, qua parte voluisti, an hos libellos, qui mihi subito calore et quadam festinandi voluptate fluxerunt, cum singuli de sinu meo prodierint, congregatos ipse dimitterem. Quid enim oportet me huius  quoque auctoritate editionis onerari, qui adhuc pro Thebaide mea, quamvis me reliquerit, timeo? Sed et Culicem legimus et Batrachomachiam etiam agnoscimus, nec quisquam est inlustrium poetarum qui non aliquid operibus suis stilo remissiore praeluserit. Quid? Quod haec serum erat continere, cum illa vos certe, quorum honori data sunt, haberetis? Sed apud ceteros necesse est multum illis pereat ex venia, cum amiserint quam solam habuerunt gratiam.   celeritatis. Nullum enim ex illis biduo longius tractum, quaedam et in singulis diebus effusa; quam timeo, ne verum istuc versus quoque ipsi de se probent! Primus libellus sacrosanctum habet testem: sumendum enim erat a Iove principium.
Centum hos versus, quos in equum maximum feci, indulgentissimo imperatori postero die, quam dedicaverat opus, tradere iussus sum. Potuisti illud
dicet aliquis et ante vidisse.
Respondebis illi tu, Stella carissime, qui epithalamion tuum, quod mihi iniunxeras, scis biduo scriptum. Audacter mehercles, sed ter centum tamen  hexametros habet, et fortasse tu pro collega mentions. Manilius certe Vopiscus, vir eruditissimus et qui praecipue vindicat a situ litteras iam paene fugientes, solet ultro quoque nomine meo gloriari, villam Tiburtinam suam descriptam a nobis uno die. Sequitur libellus Rutilio Gallico convalescenti  dedicatus, de quo nihil dico, ne videar defuncti testis occasione mentiri. Nam Claudi Etrusci testimonium documentum  est, qui balneolum a me suum intra moram cenae recepit. In fine sunt Kalendae Decembres, quibus utique creditur: noctem enim illam felicissimam et voluptatibus publicis in-expertam...

Quae superimposito moles geminata colosso stat Latium complexa forum? caelone peractum fluxit opus? Siculis an conformata caminis effigies lassum Steropem Brontemque reliquit? an te Palladiae talem, Germanice, nobis effinxere manus, qualem modo frena tenentem Rhenus et attoniti vidit domus ardua Daci? Nunc age Fama prior notum per saecula nomen Dardanii miretur equi, cui vertice sacro Dindymon et caesis decrevit frondibus Ide: hunc neque discissis cepissent Pergama muris nec grege permixto pueri innuptaeque puellae ipse nec Aeneas nec magnus duceret Hector! adde, quod ille nocens saevosque amplexus Achivos, hunc mitis commendat eques: iuvat ora tueri mixta notis belli placidamque gerentia pacem, nec veris maiora putes: par forma decorque, par honor, exhaustis Martem non altius armis Bistonius portat sonipes magnoque superbit pondere nec tardo  raptus prope flumina cursu fumat et ingenti propellit Strymona flatu.
Par operi sedes, hinc obvia limina pandit, qui fessus bellis adscitae  munere prolis primus iter nostris ostendit in aethera divis; discit et e vultu, quantum tu mitior armis, qui nee in externos facilis saevire furores das Cattis Dacisque iidem, te signa ferente et minor in leges gener et Cato Caesaris iret.  at laterum passus hinc Iulia tecta tuentur, illinc belligeri sublimis regia Pauli, terga Pater, blandoque videt Concordia vultu. Ipse autem puro celsum caput aere saeptus templa superfulges et prospectare videris, an nova contemptis surgant Palatia flammis pulchrius, an tacita vigilet face Troicus ignis atque exploratas iam laudet Vesta ministras. dextra vetat pugnas, laevam Tritonia virgo non gravat et sectae praetendens colla Medusae: ceu stimulis accendit equum; nec dulcior usquam lecta deae sedes nee si, Pater, ipse teneres. pectora, quae mundi valeant evolvere curas, et quis  se totis Temese dedit hausta metallis; it tergo demissa chlamys: latus ense quieto securum, magnus quanto mucrone minatur noctibus hibernis et sidera terret Orion. at sonipes habitus animosque imitatus equestres aerius attollit vultus cursumque minatur; cui rigidis stant colla iubis vivusque per armos impetus et tantis calcaribus ilia late suffectura patent; vacuae pro caespite terrae aerea captivi crinem tegit ungula Rheni. hune et Adrasteus visum extimuisset Arion et pavet aspiciens Ledaeus ab aede propinqua Cyllarus. hic domini numquam mutabit habenas perpetuus frenis atque uni serviet astro! vix sola sufficiunt insessaque pondere tanto  subter anhelat humus; nec ferro aut aere: laborant sub genio, teneat quamvis aeterna crepido, quae superingesti portaret culmina montis caeliferique attrita genu durasset Atlantis. Nec longae traxere morae, iuvat ipsa labores forma dei praesens operique intenta iuventus miratur plus posse manus, strepit ardua pulsu machina: continuus septem per culmina Martis   it fragor et magnae vincit  vaga murmura Romae. Ipse loci custos, cuius sacrata vorago famosique lacus nomen memorabile servant, innumeros aeris sonitus et verbere crudo ut sensit mugire forum, movet horrida sancto ora situ meritaque caput venerabile quercu. ac primum ingentes habitus lucemque coruscam expavit maioris equi terque ardua mersit colla lacu trepidans, laetus mox praeside viso: salve, magnorum proles genitorque deorum, auditum longe numen mihi! nunc mea felix, nunc veneranda palus, cum te prope nosse tuumque immortale iubar vicina sede tueri concessum, semel auctor ego inventorque salutis Romuleae: tu bella Iovis, tu proelia Rheni, tu civile nefas, tu tardum in foedera montem longo Marte domas. quod si te nostra tulissent saecula, temptasses me non audente profundo ire lacu. sed Roma tuas tenuisset habenas.
Cedat equus, Latiae qui contra templa Diones Caesarei stat sede fori—quem traderis ausus Pellaeo, Lysippe. duci, mox Caesaris ora mirata cervice tulit—vix lumine fesso explores, quam longus in hunc despectus ab illo.  quis rudis usque adeo, qui non, ut viderit ambos, tantum dicat equos quantum distare regentes? Non hoc imbriferas hiemes opus aut Iovis ignem tergeminum, Aeolii non agmina carceris horret annorumve moras: stabit, dum terra polusque, dum Romana dies. huc et sub nocte silenti, cum superis terrena placent, tua turba relicto labetur caelo miscebitque oscula iuxta, ibit in amplexus natus fraterque paterque et soror: una locum cervix dabit omnibus astris. Utere perpetuum populi magnique senatus munere. Apelleae cuperent te scribere cerac optassetque novo similem te ponere templo Atticus Elei senior Iovis, et tua mitis ora Tarans, tua sidereas imitantia flammas lumina contempto mallet Rhodos aspera Phoebo, certus ames terras et quae tibi templa dicamus, ipse colas; nec te caeli iuvet aula, tuosque laetus huic dono videas dare tura nepotes. 

Unde sacro Latii sonuerunt carmine montes?  cui, Paean, nova plectra moves umeroque comanti facundum suspendio ebur? procul ecce canoro demigrant Helicone deae quatiuntque novena lampade solemnem thalamis coeuntibus ignem et de Pieriis vocalem fontibus undam, quas inter vultu petulans Elegea propinquat celsior adsueto divasque hortatur et ambit alternum fultura  pedem decimamque videri se cupit et medias fallit permixta sorores. ipsa manu nuptam genetrix Aeneia duxit lumina demissam et dulci probitate rubentem, ipsa toros et sacra parat cinctuque  Latino dissimulata deam crinem vultusque genasque temperat atque nova gestit minor ire marita. Nosco diem causasque sacri: te concinit iste— pande fores!—te. Stella, chorus; tibi Phoebus et Euhan et de Maenalia volucer Tegeaticus umbra serta ferunt, nec blandus Amor nec Gratia cessat amplexum niveos optatae coniugis artus floribus innumeris et olenti spargere nimbo. tu modo fronte rosas, violis modo lilia mixta excipis et dominae niveis a vultibus obstas. Ergo dies aderat Parcarum conditus albo vellere, quo Stellae Violentillaeque professus ciamaretur hymen, cedant curaeque metusque, cessent mendaces obliqui carminis astus, Fama tace: subiit leges et frena momordit ille solutus amor: consumpta est fabula vulgi et narrata diu viderunt oscula cives. tu tamen attonitus, quamvis data copia tantae noctis, adhuc optas permissaque numine dextro vota paves, pone, o dulcis, suspiria, vates, pone: tua est. licet expositum per limen aperto ire, redire gradu: iam nusquam ianitor aut lex aut pudor, amplexu tandem satiare petito— contigit!—et duras pariter reminiscere noctes. Digna quidem merces, et si tibi Iuno labores Herculeos, Stygiis et si concurrere monstris Fata darent, si Cyaneos raperere per aestus. hanc propter tanti Pisaea lege trementem currere et Oenomai fremitus audire sequentis, nec si Dardania pastor temerarius Ida sedisses. haec dona forent, nec si alma per auras te potius prensum aveheret  Tithonia biga. Sed quae causa toros inopinaque gaudia vati attulit? hic mecum, dum fervent agmine postes atriaque et multa pulsantur limina virga, hic. Erato iocunda, doce. vacat apta movere colloquia et docti norunt audire penates. Forte, serenati qua stat plaga lactea caeli, alma Venus thalamo pulsa modo nocte iacebat amplexu duro Getici resoluta mariti.  fulcra torosque deae tenerum premit agmen Amorum; signa petunt qua ferre faces, quae pectora figi imperet; an terris saevire an malit in undis, an miscere deos an adhuc vexare Tonantem. ipsi animus nondum nec cordi fixa voluntas, fessa iacet stratis, ubi quondam conscia culpae Lemnia deprenso repserunt vincula lecto. hic puer e turba volucrum, cui plurimus ignis ore manuque levi numquam frustrata sagitta, agmine de medio tenera sic dulce profatur voce—pharetrati pressere silentia fratres. Scis ut, mater,"" ait "" nulla mihi dextera segnis militia; quemcumque hominum divumque dedisti, uritur, at quondam lacrimis et supplice dextra et votis precibusque virum concede moveri, o genetrix: duro nec enim ex adamante creati, sed tua turba sumus, clarus de gente Latina est iuvenis, quem patriciis maioribus ortum nobilitas gavisa tulit praesagaque formae protinus c nostro posuit cognomina caelo, hunc egomet tota quondam—tibi dulce—pharetra improbus et densa trepidantem cuspide fixi. quamvis Ausoniis multum gener ille petitus matribus, edomui victum dominaeque potentis ferre iugum et longos iussi sperare per annos, ast illam summa leviter—sic namque iubebas— lampade parcentes et inerti strinximus arcu. ex illo quantos iuvenis premat anxius ignes, testis ego attonitus, quantum me nocte dieque  urgentem ferat, haud ulli vehementior umquam incubui, genetrix, iterataque vulnera fodi. vidi ego et immiti cupidum decurrere campo Hippomenes, nec sic meta pallebat in ipsa; vidi et Abydeni iuvenis certantia remis bracchia laudavique manus et saepe natanti praeluxi: minor ille calor, quo saeva tepebant aequora: tu veteres, iuvenis, transgressus amores, ipse ego te tantos stupui durasse per aestus firmavique animos blandisque madentia plumis lumina detersi. quotiens mihi questus Apollo, sic vatem maerere suum! iam, mater, amatos indulge thalamos, noster comes ille piusque signifer; armiferos poterat memorare labores claraque facta virum et torrentes sanguine campos, sed tibi plectra dedit mitisque incedere vates maluit et nostra laurum subtexere myrto. hic iuvenum lapsus suaque aut externa revolvit vulnera; pro! quanta est Paphii reverentia, mater, numinis: hic nostrae deflevit fata columbae.
Finierat ; tenera matris cervice pependit blandus et admotis tepefecit pectora pennis, illa refert vultu non aspernata rogari: grande quidem rarumque viris, quos ipsa probavi. Pierius votum iuvenis cupit, hanc ego formae egregium mirata decus, cui gloria patrum et generis certabat honos, tellure cadentem excepi fovique sinu nec colla genasque contere nee pingui crinem deducere amomo cessavit mea, nate, manus, mihi dulcis imago prosiluit. celsae procul aspice frontis honores suggestumque comae. Latias metire quid ultra emineat matres: quantum Latonia nymphas virgo premit quantumque egomet Nereidas exsto. haec et caeruleis mecum consurgere digna fluctibus et nostra potuit considere concha; et si flammigeras potuisset scandere sedes hasque intrare domos, ipsi erraretis, Amores. huic quamvis census dederim largita beatos, vincit opes animo, querimur iam Seras avaros angustum spoliare nemus Clymenaeaque deesse germina nec virides satis inlacrimare sorores, vellera Sidonio iam pauca rubescere tabo raraque longaevis nivibus crystalla gelari. huic Hermum fulvoque Tagum decurrere limo, —nec satis ad cultus—huic Inda monilia Glaucum Proteaque atque omnem Nereida quaerere iussi, hanc si Thessalicos vidisses, Phoebe, per agros erraret secura Daphne, si in  litore Naxi Theseum iuxta foret haec conspecta cubile, Gnosida desertam profugus liquisset et Euhan. quod nisi me longis placasset Iuno querelis, falsus huic pennas et cornua sumeret aethrae rector, in hanc vero  cecidisset Iuppiter auro.  sed dabitur iuveni, cui tu, mea summa potestas, nate. cupis, thalami quamvis iuga ferre secundi saepe neget maerens, ipsam iam cedere sensi inque vicem tepuisse viro.
Sic fata levavit sidereos artus thalamique egressa superbum limen Amyclaeos ad frena citavit olores. iungit Amor laetamque vehens per nubila matrem geminato temone sedet, iam Thybridis arces Iliaeae: pandit nitidos domus alta penates claraque gaudentes plauserunt limina cygni. digna deae sedes, nitidis nee sordet ab astris. hic Libycus Phrygiusque silex, hic dura Laconum saxa virent. hic flexus onyx et concolor alto vena mari rupesque nitent. quis purpura saepe Oebalis et Tyrii moderator livet aeni. pendent innumeris fastigia nixa columnis, robora Dalmatico lucent satiata metallo. excludunt radios silvis demissa vetustis frigora, perspicui vivunt in marmore fontes. nee servat natura vices: hic Sirius alget, bruma tepet versumque domus sibi temperat annum. Exsultat visu tectisque potentis alumnae non secus alma Venus, quam si Paphon aequore ab alto  Idaliasque domos Erycinaque templa subiret. tunc ipsam solo reclinem adfata cubili: Quonam hic usque sopor vacuique modestia lecti, o mihi Laurentes inter dilecta puellas? quis morum fideique modus? numquamne virili summittere iugo? veniet iam tristior aetas. exerce formam et fugientibus utere donis, non ideo tibi tale decus vultusque superbos meque dedi, viduos ut transmittare per annos ceu non cara mihi. satis o nimiumque priores despexisse procos, etenim hic tibi sanguine toto deditus unam omnes inter miratur amatque nec formae nec stirpis egens, nam docta per urbem carmina qui iuvenes, quae non didicere puellae? hunc et bissenos—sic indulgentia pergat praesidis Ausonii—cernes attollere fasces ante diem; certe iam nunc Cybeleia movit limina et Euboicae carmen legit ille Sibyllae, iamque parens Latius, cuius praenoscere mentem fas mihi, purpureos habitus iuvenique curule indulgebit ebur Dacasque—haec  gloria maior— exuvias laurosque dabit celebrare recentes. ergo age, iunge toros atque otia deme iuventae, quas ego non gentes, quae non face corda iugavi ? alituum pecudumque mihi durique ferarum   non renuere greges, ipsum in conubia terrae aethera, eum pluviis rarescunt nubila, solvo, sic rerum series mundique revertitur aetas, unde novum Troiae decus ardentumque deorum raptorem, Phrygio si non ego iuncta marito, Lydius unde meos iterasset Thybris Iulos? quis septemgeminae posuisset moenia Romae imperii Latiale caput, nisi Dardana furto cepisset Martem, nee me prohibente, sacerdos?
His mulcet dictis tacitaeque  inspirat honorem   conubii, redeunt animo iam dona precesque et lacrimae vigilesque viri prope limina questus, Asteris et vatis totam cantata per urbem, Asteris ante dapes, nocte Asteris, Asteris ortu, quantum non clamatus Hylas, iamque aspera coepit flectere corda libens et iam sibi dura videri. Macte toris. Latios inter placidissime vates, quod durum permensus iter coeptique labores   prendisti portus, nitidae  sic transfuga Pisae amnis in externos longe flammatus amores flumina demerso trahit intemerata canali. donec Sicanios tandem prolatus anhelo   ore bibat fontes; miratur dulcia Nais oscula nec credit pelago venisse maritum. Quis tibi tunc alacri caelestum in munere claro, Stella, dies, quanto salierunt pectora voto, dulcia cum dominae dexter conubia vultus adnuit! ire polo nitidosque errare per axes visus. Amyclaeis minus exsultavit harenis pastor ad Idaeas Helena veniente carinas; Thessala nec talem viderunt Pelea Tempe, cum Thetin Haemoniis Chiron accedere terris erecto prospexit equo. quam longa morantur sidera! quam segnis votis Aurora mariti! At procul ut Stellae thalamos sensere parari Letous vatum pater et Semeleius Euhan, hic movet Ortygia, movet hic rapida agmina Nysa. huic Lycii montes gelidaeque umbracula Thymbrae et Parnase, sonas ; illi Pangaea resultant Ismaraque et quondam genialis litora Naxi. tunc caras iniere fores comitique canoro hic chelyn, hic flavam maculoso nebrida tergo, hic thyrsos, hic plectra ferunt; hic enthea lauro tempora, Minoa crinem premit ille corona. Vixdum emissa dies, et iam socialia praesto omina, iam festa fervet domus utraque pompa. fronde virent postes, effulgent compita flammis, et pars immensae gaudet celeberrima Romae.  omnis honos, cuncti veniunt ad limina fasces, omnis plebeio teritur praetexta tumultu: hinc eques, hinc iuvenum coetu  stola mixta laborat. felices utrosque vocant, sed in agmine, plures invidere viro. iamdudum poste reclinis quaerit Hymen thalamis intactum dicere carmen, quo vatem mulcere queat, dat Iuno verenda vincula et insignit gemina  Concordia taeda. hic fuit ille dies: noctem canat ipse maritus! quantum nosse licet, sic victa sopore doloso Martia fluminea posuit latus Ilia ripa; non talis niveos tinxit  Lavinia vultus, cum Turno spectante rubet: non Claudia talis respexit populos mota iam virgo carina. Nunc opus. Aonidum comites tripodumque ministri, diversis certare modis: eat enthea vittis atque hederis redimita cohors, ut pollet ovanti quisque lyra. sed praecipui, qui nobile gressu extremo fraudatis opus. date carmina festis digna toris, hunc ipse Coo plaudente Philetas Callimachusque senex Umbroque Propertius antro ambissent laudare diem, nec tristis in ipsis Naso Tomis divesque foco lucente Tibullus. Me certe non unus amor simplexque canendi  causa trahit: tecum similes iunctaeque Camenae, Stella, mihi, multumque pares bacchamur ad aras et sociam doctis haurimus ab amnibus undam; at te nascentem gremio mea prima recepit Parthenope, dulcisque solo tu gloria nostro reptasti. nitidum consurgat ad aethera tellus Eubois et pulchra tumeat Sebethos alumna; nec sibi sulpureis Lucrinae Naides antris nec Pompeiani placeant magis otia Sarni. Heia age, praeclaros Latio properate nepotes, qui leges, qui castra regant, qui carmina ludant. acceleret partu decimum bona Cynthia mensem, sed parcat Lucina precor: tuque ipse parenti parce, puer, ne mollem uterum, ne stantia laedas pectora; cumque tuos tacito natura recessu formarit vultus, multum de patre decoris, plus de matre feras, at tu, pulcherrima forma Italidum, tandem merito possessa marito, vincla diu quaesita fove: sic damna decoris nulla tibi; longae  viridis sic flore iuventae perdurent vultus,-tardeque haec forma senescat.

Cernere facundi Tibur glaciale Vopisci si quis et inserto geminos Aniene penates aut potuit sociae commercia noscere ripae certantesque sibi dominum defendere villas, illum nec calido latravit Sirius astro, nec gravis aspexit Nemeae frondentis alumnus: talis hiems tectis, frangunt sic improba solem frigora, Pisaeumque domus non aestuat annum. Ipsa manu tenera tecum scripsisse Voluptas   tunc Venus Idaliis unxit fastigia sucis permulsitque comis blandumque reliquit honorem sedibus, et volucres vetuit discedere natos. O longum memoranda dies! quae mente reporto gaudia, quam lassos per tot miracula visus! ingenium quam mite solo! quae forma beatis ante  manus artemque locis! non largius usquam indulsit Natura sibi. nemora alta citatis incubuere vadis: fallax responsat imago frondibus, et longas eadem fugit umbra per undas, ipse Anien—miranda fides—infraque superque saxeus  hic tumidam rabiem spumosaque ponit murmura, ceu placidi veritus turbare Vopisci Pieriosque dies et habentes carmina somnos, litus utrumque domi, nee te mitissimus amnis dividit, alternas servant, praetoria ripas, non externa sibi fluviumve obstare  queruntur. Sestiacos nunc Fama sinus pelagusque natatum iactet et audaci victos delphinas ephebo! hic aeterna quies, nullis hic iura procellis, numquam fervor aquis, datur hic transmittere visus et voces et paene manus, sic Chalcida fluetus expellunt reflui. sic dissociata profundo Bruttia Sicanium circumspicit ora Pelorum. Quid primum mediumve canam, quo fine quiescam? auratasne trabes an Mauros undique postes an picturata lucentia marmora vena mirer. an emissas per cuncta cubilia nymphas? huc oculis, huc mente trahor. venerabile dicam lucorum senium? te, quae vada fluminis infra cernis, an ad silvas quae respicis, aula, tacentis, qua tibi tota quies offensaque turbine nullo nox silet et teneros invitant  murmura somnos? an quae graminea suscepta crepidine fumant balnea et impositum ripis algentibus ignem? duaque vaporiferis iunctus fornacibus amnis ridet anhelantes vicino flumine nymphas? Vidi artes veterumque manus variisque metalla viva modis, labor est auri memorare figuras aut ebur aut dignas digitis contingere gemmas, quicquid et argento primum, vel in aere minori lusit et enormes manus est experta colossos. cum vagor aspectu visusque per omnia duco, calcabam necopinus opes. nam splendor ab alto defluus et nitidum referentes aera testae monstravere solum, varias ubi picta per artes gaudet humus superatque novis asarota figuris:  expavere gradus.
Quid nunc iungentia  mirer aut quid partitis distantia tecta trichoris? quid te, quae mediis servata penatibus arbor tecta per et postes liquidas emergis in auras, quo non sub domino saevas passura bipennes? et nunc ignaro forsan vel lubrica Nais vel non abruptos tibi debet  Hamadryas annos. Quid referam alternas gemino super aggere mensas albentesque lacus altosque in gurgite fontes teque, per obliquum penitus quae laberis amnem, Marcia, et audaci transcurris flumina plumbo? an solum Ioniis sub fluctibus Elidis amnem dulcis ad Aetnaeos deducat semita portus? illic ipse antris Anien et  fonte relicto nocte sub arcana  glaucos exutus amictus huc illuc fragili prosternit pectora musco, aut ingens in stagna cadit vitreasque natatu plaudit aquas, illa recubat Tiburnus in umbra, illic sulpureos cupit Albula mergere crines: haec domus Egeriae nemoralem abiungere Phoeben et Dryadum viduare choris algentia possit Taygeta et silvis accersere Pana Lycaeis. quod ni templa darent alias Tirynthia sortes, et Praenestinae poterant migrare sorores. quid hi fera Alcinoi laudem pomaria vosque, qui numquam vacui proditis in aethera, rami? cedant Telegoni, cedant Laurentia Turni iugera Lucrinaeque domus litusque cruenti Antiphatae, cedant vitreae iuga perfida Circes Dulichiis ululata lupis arcemque superbae Anxuris et sedes. Phrygio quas mitis alumno debet anus; cedant,quae te iam solibus artis Antia  nimbosa revocabunt litora bruma Scilicet hic illi meditantur pondera mores, hic premitur fecunda quies virtusque serena fronte gravis sanusque nitor luxuque carentes deliciae, quas ipse suis digressus Athenis mallet deserto senior Gargettius horto:  haec per et Aegaeas hiemes Hyadumque nivosum sidus et Oleniis dignum petiisse sub astris, si Maleae credenda ratis Siculosque per aestus sit via: cur oculis sordet vicina voluptas? hic tua Tiburtes Faunos chelys et iuvat ipsum Alciden dictumque lyra maiore Catillum, seu tibi Pindaricis animus contendere plectris sive chelyn tollas heroa ad robora sive liventem satiram nigra rubigine turbes   seu tua non alia splendescat epistola cura. Digne Midae Croesique bonis et Perside gaza, macte bonis animi, cuius stagnantia rura debuit et flavis Hermus transcurrere ripis et limo splendente Tagus! sic docta frequentes otia, sic omni detectus pectora nube finem Nestoreae precor egrediare senectae. 

Estis, io, superi, nec inexorabile Clotho volvit opus, videt alma pios Astraea Iovique turbes M: vibres Seriverius. storms; Aege, daughter of Olenus, was changed into a goat. was one of the founders of Tibur.   conciliata redit dubitataque sidera cernit Gallicus, es caelo. dive. es, Germanice. cordi —quis neget?—: erubuit tanto spoliare ministro imperium Fortuna tuum. stat proxima cervix ponderis immensi damnosaque fila senectae exuit atque alios melior revirescit in annos, ergo alacres, quae signa colunt urbana, cohortes inque sinum quae saepe tuum fora turbida questum confugiunt, leges urbesque ubicumque togatae. quae tua longinquis implorant iura querelis, certent laetitia, nosterque ex ordine collis confremat et sileant peioris murmura famae! quippe manet longumque aevo redeunte manebit. quem penes intrepidae mitis custodia Romae, nec tantum induerint fatis nova saecula crimen aut instaurati peccaverit ara Tarenti. Ast ego nec Phoebum, quamquam mihi surda sine illo plectra, nec Aonias decima cum Pallade divas aut mitem Tegeac Dircesve hortabor alumnum: ipse veni viresque novas animumque ministra. qui  caneris; docto nec enim sine numine tantus Ausoniae decora ampla togae centumque dedisti iudicium mentemque viris, licet enthea vatis excludat Pimplea sitim nec conscia detur Pirene: largos potius mihi gurges in haustus. qui rapitur de fonte tuo, seu plana solutis quom struis orsa modis seu quom tibi dulcis in artem frangitur et nostras curat facundia leges. quare age, si Cereri sua dona merumque Lyaeo reddimus et dives praedae tamen accipit omni exuvias Diana tholo captivaque tela Bellipotens: nec tu. quando tibi, Gallice, maius eloquium, fandique opibus sublimis abundas. sperne coli tenuiore lyra. vaga cingitur astris luna. et in oceanum rivi cecidere minores. Quae tibi sollicitus persolvit praemia morum Urbis amor! quae tum patrumque equitumque notavi lumina et ignarae plebis lugere potentes? non labente Numa timuit sic Curia felix Pompeio nec celsus eques nec femina Bruto. hoc illud: tristes invitum audire catenas, parcere verberibus nec qua iubet alta potestas ire, sed armatas multum sibi demere vires dignarique manus humiles et verba precantum, reddere iura foro nec proturbare curules et ferrum mulcere toga. sic itur in alta pectora, sic mixto reverentia Adit amori. ipsa etiam cunctos gravis inclementia fati terruit et subiti praeceps iuvenile pericli, nil cunctante malo. non illud culpa senectae —quippe ea bissenis vixdum orsa excedere lustris—,  sed labor intendens animique in membra vigentis imperium vigilesque suo pro Caesare curae, dulce opus. hinc fessos penitus subrepsit in artus insidiosa quies et pigra oblivio vitae. Tunc deus. Alpini qui iuxta culmina dorsi signat Apollineos sancto cognomine lucos, respicit heu tanti pridem  securus alumni. praecidensque  moras: nunc mecum, Epidauria proles, hinc"" ait ""i  gaudens: datur—aggredienda facultas!— ingentem recreare virum, teneamus adorti tendentes  iam fila colos: ne fulminis atri sit metus: has ultro laudabit Iuppiter artes. nam neque plebeiam aut dextro sine numine cretam servo animam, atque adeo breviter, dum tecta subimus. expediam. genus ipse suis permissaque retro nobilitas: nec origo latet, sed luce sequente vincitur et magno gaudet cessisse nepoti. prima togae virtus illi quoque: clarus et ingens eloquio; mox innumeris exercita castris occiduas primasque domos et sole sub omni permeruit iurata manus nec in otia pacis permissum laxare animos ferrumque recingi. hunc Galatea vigens ausa est incessere bello —me quoque—perque novem timuit Pamphylia messes Pannoniusque ferox arcuque horrenda fugaci Armenia et patiens Latii iam pontis Araxes. quid geminos fasces magnaeque iterata revolvam iura Asiae? velit illa quidem ter habere quaterque hunc sibi. sed revocant fasti maiorque curulis nec promissa semel. Libyci quid mira tributi obsequia et missum media de pace triumphum laudem et opes quantas nec qui mandaverat ausus exspectare fuit? gaudet Trasimennus et Alpes  Cannensesque animae; primusque insigne tributum ipse palam lacera  poscebat Regulus umbra, non vacat Arctoas acies Rhenumque rebellem captivaeque preces Veledae et, quae maxima nuper gloria, depositam Dacis pereuntibus Urbem pandere, cum tanti lectus rectoris habenas, Gallice, Fortuna non admirante subisti. Hunc igitur, si digna loquor, rapiemus iniquo, nate. Ioui. rogat hoc Latiae pater inclitus urbis et meruit: neque enim frustra mihi nuper honora carmina patricio pueri sonuistis in ostro, si qua salutifero gemini Chironis in antro herba, tholo quodcumque tibi Troiana recondit Pergamus aut medicis felix Epidaurus harenis educat, Idaea profert quam Creta sub umbra dictamni florentis opem. quoque anguis abundat spumatu: iungam ipse manus atque omne benignum   virus, odoriferis Arabum quod doctus in arvis aut Amphrysiaco pastor de gramine carpsi.
Dixerat, inveniunt positos iam segniter artus pugnantemque animam: ritu se cingit uterque Paconio monstrantque simul parentque volentes, donec letiferas vario medicamine pestes et suspecta mali ruperunt nubila somni. adiuvat ipse deos morboque valentior omni occupat auxilium, citius non arte refectus Telephus Haemonia, nee quae metuentis Atridae saeva Machaonio coierunt vulnera suco. Quis mihi tot coetus inter populique patrumque sit curae votique locus? tamen ardua testor sidera teque, pater vatum Thymbraee, quis omni luce mihi, quis nocte timor, dum postibus haerens assiduus nunc aure vigil nunc lumine cuncta aucupor ; immensae veluti conexa carinae cumba minor, cum saevit hiems, pro parte furentis parva receptat aquas et eodem volvitur austro. Nectite nunc laetae candentia fila, sorores, nectite! nemo modum transmissi computet aevi: hic vitae natalis erit. tu Troica dignus saecula et Euboici transcendere pulveris annos Nestoreosque situs! qua nunc tibi pauper acerra digna litem? nec si vacuet Mevania valles aut praestent niveos Clitumna novalia tauros, sufficiam. sed saepe deis hos inter honores caespes et exiguo placuerunt farra salino.

Non Helicona gravi pulsat chelys enthea plectro. nee lassata voco totiens mihi numina. Musas; et te. Phoebe, choris et te dimittimus, Euhan. tu quoque muta ferae, volucer Tegeaee, sonorae terga premas: alios poscunt mea carmina coetus. Naidas, undarum dominas, regemque corusci ignis adhuc fessum Siculaque incude rubentem elicuisse satis, paulum arma nocentia. Thebae, ponite: dilecto volo lascivire sodali. iunge. puer. cyathos—set ne numerare  labora— cunctantemque intende chelyn: discede Laborque Curaque, dum nitidis canimus gemmantia saxis balnea dumque procax vittis hederisque, soluta fronde verecunda. Clio mea ludit Etrusco. ite. deae virides, liquidosque advertite vultus et vitreum teneris crimen redimite corymbis, veste nihil tectae, quales emergitis altis fontibus et visu Satyros torquetis amantes, non vos. quae culpa decus infamastis aquarum. sollicitare iuvat: procul hinc et fonte doloso Salmacis et viduae Cebrenidos arida luctu flumina et Herculei praedatrix cedat alumni, vos mihi, quae Latium septenaque culmina, nymphae, incolitis Thybrimque novis attollitis undis, quas praeceps Anien atque exceptura natatus Virgo iuvat Marsasque nives et frigora ducens Marcia, praecelsis quarum vaga molibus unda crescit et innumero pendens transmittitur arcu—: vestrum opus aggredimur, vestra est. quam carmine molli pando, domus, non umquam aliis habitastis in antris ditius. ipsa manus tenuit Cytherea mariti monstravitque artes: neu vilis flamina caminos ureret, ipsa faces volucrum succendit Amorum. non huc admissae Thasos aut undosa Carystos, maeret onyx longe, queriturque exclusus ophites: sola nitet flavis Nomadum decisa metallis purpura, sola cavo Phrygiae quam Synnados antro ipse cruentavit maculis lucentibus  Attis, quasque Tyrus  niveas secat et Sidonia rupes, vix locus Eurotae, viridis cum regula longo  Synnada distinctu variat, non limina cessant, effulgent camerae, vario fastigia vitro in species animosque nitent. stupet ipse beatas circumplexus opes et parcius imperat ignis. multus ubique dies, radiis ubi culmina totis perforat atque alio sol improbus uritur aestu. nil ibi plebeium: nusquam Temesaea notabis aera. sed argento felix propellitur unda argentoque cadit labrisque nitentibus instat delicias mirata suas et abire recusat. extra autem niveo qui margine caerulus amnis vivit et in summum fundo  patet omnis ab imo, cui non ire lacu pigrosque exsolvere amictus suadeat? hoc mallet nasci Cytherea profundo. hic te perspicuum melius. Narcisse, videres, hic velox Hecate velit et deprensa lavari. quid nunc strata solo referam tabulata crepantis auditura pilas, ubi languidus ignis inerrat aedibus et tenuem volvunt hypocausta vaporem? nee si Baianis veniat novus hospes ab oris, talia despiciet—fas sit componere magnis parva—Neronea nee qui modo lotus in unda, hic iterum sudare neget, macte, oro, nitenti ingenio curaque puer! tecum ista senescant et tua iam melius discat fortuna renasci!

Et Phoebus pater et severa Pallas et M usae procul ite feriatae: Iani vos revocabimus Kalendis. Saturnus mihi compede exoluta et multo gravidus mero December et ridens Iocus et Sales protervi adsint, dum refero diem beatum laeti Caesaris ebriamque aparchen.
Vix Aurora novos movebat ortus, iam bellaria  linea pluebant —hunc rorem veniens profudit eurus: quicquid nobile Ponticis nucetis, fecundis cadit aut iugis Idymes;  quod ramis pia germinat Damascos, et quod percoquit ebriosa Caunos, largis gratuitum cadit rapinis: molles gaioli lucuntulique, et massis Amerina non perustis et mustaceus et latente palma praegnates caryotides cadebant. non tantis Hyas inserena nimbis terras obruit aut soluta Plias, qualis per cuneos hiems Latinos plebem grandine contudit serena. ducat nubila Iuppiter per orbem et latis pluvias minetur agris, dum nostri Iovis hi ferantur imbres. Ecce autem caveas subit per omnis insignis specie, decora cultu plebes altera non minor sedente. hi panaria candidasque mappas subvectant epulasque lautiores; illi marcida vina largiuntur: Idaeos totidem putes ministros, orbem, qua melior severiorque est, et gentes alis insimul  togatas, et cum tot populos, beate, pascas, hunc Annona diem superba nescit.  i nunc saecula compara, Vetustas, antiqui Iovis aureumque tempus: non sic libera vina tunc fluebant nec tardum seges occupabat annum, una vescitur omnis ordo mensa, parvi, femina, plebs, eques, senatus: libertas reverentiam remisit. et tu quin etiam—quis hoc vacare,  uis promittere possit hoc deorum?— nobiscum socias dapes inisti. iam se, quisquis is est, inops, beatus, convivam ducis esse gloriatur. Hos inter fremitus novosque luxus spectandi levis effugit voluptas: stat sexus rudis insciusque ferri; ut pugnae capit improbus viriles! credas ad Tanain ferumque Phasim Thermodontiaeas calere turmas, hic audax subit ordo pumilorum, quos natura brevis statim peracta nodosum semel in globum ligavit, edunt vulnera conseruntque dextras et mortem sibi—qua manu!—minantur. ridet Mars pater et cruenta Virtus casuraeque vagis grues rapinis mirantur pugiles  ferociores. Iam noctis propioribus sub umbris dives sparsio quos agit tumultus! hic intrant faciles emi puellae, hic agnoscitur omne. quod theatris aut forma placet aut probatur arte. hoc plaudunt grege Lydiae tumentes, illic cymbala tinnulaeque Gades, illic agmina confremunt Syrorum, hic plebs scenica quique comminutis permutant vitreis gregale sulpur. Inter quae subito cadunt volatu immensae volucrum per astra nubes, quas Nilus sacer horridusque Phasis, quas udo Numidae legunt sub austro, desunt qui rapiant sinusque pleni gaudent, dum nova lucra comparantur. tollunt innumeras ad astra voces Saturnalia principis sonantes et dulci dominum favore clamant: hoc solum vetuit licere Caesar. Vixdum caerula nox subibat orbem, descendit media nitens harena densas flammeus orbis inter umbras vincens Gnosiacae facem coronae, conlucet polus ignibus nihilque obscurae patitur licere nocti, fugit pigra Quies inersque Somnus haec cernens alias abit in urbes, quis spectacula, quis iocos licentes, quis convivia, quis dapes inemptas, largi flumina quis canat Lyaei? iam iam deficio tuoque Baccho   in serum trahor ebrius soporem. Quos ibit procul hic dies per annos quam nullo sacer exolescet aevo! dum montes Latii paterque Thybris. dum stabit tua Roma dumque terris quod reddis Capitolium manebit."
77,Statius,theb_2,"Interea gelidis Maiā satus aliger umbris iussa gerens magni remeat Iovis; undique pigrae ire vetant nubes et turbidus implicat aer. nec zephyri rapuere gradum, sed foeda silentis aura poli. Styx inde novem circumflua campis,  hinc obiecta vias torrentum incendia cludunt. pone senex trepida succedit Laius umbra vulnere tardus adhuc; capulo nam largius illi transabiit animam  cognatis ictibus ensis impius, et primas Furiarum pertulit iras; it tamen et medica firmat vestigia virga, tum steriles luci possessaque manibus arva et ferrugineum nemus adstupet, ipsaque Tellus miratur patuisse retro, nec livida tabes invidiae functis quamquam et iam lumine cassis defuit, unus ibi ante alios, cui laeva voluntas semper et ad superos—hinc et gravis exitus aevi— insultare malis rebusque aegrescere laetis, vade "" ait, "" o felix, quoscumque vocaris in usus, seu Iovis imperio, seu maior adegit Erinys ire diem contra, seu te furiata sacerdos Thessalis arcano iubet emigrare sepulcro, heu dulces visure polos solemque relictum et virides terras et puros fontibus amnes, tristior has iterum tamen intrature tenebras.
illos ut caeco recubans in limine sensit Cerberus atque omnes  capitum subrexit hiatus saevus et intranti populo; iam nigra tumebat colla minax, iam sparsa solo turbaverat ossa, ni deus horrentem Lethaeo vimine mulcens ferrea tergemino domuisset lumina somno. Est locus—Inachiae dixerunt Taenara gentes—, qua formidatum Maleae spumantis in auras it caput et nullos admittit culmine visus, stat sublimis apex ventosque imbresque serenus despicit et tantum fessis insiditur astris. illic exhausti posuere cubilia venti, fulminibusque iter est ; medium cava nubila montis insumpsere latus, summos nec praepetis alae plausus adit colles, nec rauca tonitrua pulsant. ast ubi prona dies, longos super aequora fines exigit atque ingens medio natat umbra profundo, interiore sinu frangentia litora curvat Taenaros, expositos non audax scandere  fluctus, illic Aegaeo Neptunus gurgite fessos in portum deducit equos, prior haurit harenas ungula, postremi solvuntur in aequora pisces, hoc, ut fama, loco pallentes devius umbras trames agit nigrique Iovis vacua atria ditat mortibus. Arcadii perhibent si vera coloni, stridor ibi et gemitus poenarum, atroque tumultu fervet ager; saepe Eumenidum vocesque manusque in medium sonuere diem, Letique  triformis ianitor agricolas campis auditus abegit. Hac et tunc fusca volucer deus obsitus umbra exsilit ad superos, infernaque nubila vultu discutit et vivis adflatibus ora serenat. inde per Arcturum mediaeque silentia Lunae arva super populosque meat. Sopor obvius illi Noctis agebat equos, trepidusque adsurgit honori numinis et recto decedit limite caeli, inferior volat umbra deo, praereptaque noscit sidera principiumque sui; iamque ardua Cirrhae pollutamque suo despectat Phocida busto. ventum erat ad Thebas; gemuit prope limina nati Laius et notos cunctatus inire penates, ut vero et celsis suamet  iuga nixa columnis vidit et infectos etiamnum sanguine currus, paene retro turbatus abit: nec summa Tonantis iussa nec Arcadiae retinent spiramina virgae. Et tunc forte dies noto signata Tonantis fulmine, praerupti cum te, tener Euhie, partus transmisere patri. Tyriis ea causa colonis insomnem ludo certatim educere noctem suaserat; effusi passim per tecta, per agros, serta inter vacuosque mero crateras anhelum proflabant sub luce deum; tunc plurima buxus aeraque taurinos sonitu vincentia pulsus.  ipse etiam gaudens nemorosa per avia sanas impulerat matres Baccho meliore Cithaeron; qualia per Rhodopen rabido convivia coetu Bistones aut mediae ponunt convallibus Ossae. illis semianimum pecus excussaeque leonum ore dapes, et lacte novo domuisse furorem   luxus: at Ogygii si quando adflavit Iacchi saevus odor, tunc saxa manu, tunc pocula pulchrum spargere et immerito sociorum sanguine fuso instaurare diem festasque reponere mensas. Nox ea, cum tacita volucer Cyllenius aura regis Echionii stratis adlapsus, ubi ingens fuderat Assyriis exstructa tapetibus alto membra toro. pro gnara nihil mortalia fati corda sui! capit ille dapes, habet ille soporem, tunc senior quae iussus agit, neu falsa videri noctis imago queat, longaevi vatis opacos Tiresiae vultus vocemque et vellera nota induitur, mansere comae propexaque mento canities pallorque suus, sed falsa cucurrit infula per crines, glaucaeque innexus olivae vittarum provenit honos: dehinc tangere ramo pectora et has visus fatorum expromere voces: non somni tibi tempus, iners, qui nocte sub alta, germani secure, iaces, ingentia dudum acta vocant rerumque graves, ignave, paratus, tu, veluti magnum si  iam tollentibus austris Ionium nigra iaceat sub nube magister immemor armorum versantisque aequora clavi, cunctaris. iamque ille novis—scit Fama—superbit conubiis viresque parat, quis regna capessat, quis neget, inque tua senium sibi destinat aula. dant animos socer augurio fatalis Adrastus dotalesque Argi, nec non in foedera vitae pollutus placuit fraterno sanguine Tydeus. hinc tumor, et longus fratri promittens exsul, ipse deum genitor tibi me miseratus ab alto mittit: habe Thebas, caecumque cupidine regni ausurumque eadem germanum expelle, nec ultra fraternos inhiantem obitus sine fidere coeptis fraudibus aut Cadmo dominas inferre Mycenas.
Dixit, et accedens—etenim iam pallida turbant sidera lucis equi—ramos ac vellera fronti deripuit, confessus avum, dirique nepotis incubuit stratis, iugulum mox caede patentem nudat et undanti perfundit vulnere somnum, illi rupta quies, attollit membra foroque eripitur  plenus monstris, vanumque cruorem excutiens simul horret avum fratremque requirit, qualis ubi audito venantum murmure tigris horruit in maculas somnosque excussit inertes; bella cupit laxatque genas et temperat ungues, mox ruit in turmas natisque alimenta cruentis spirantem fert ore virum: sic excitus ira ductor in absentem consumit proelia fratrem. Et iam Mygdoniis elata cubilibus alto dispulerat  caelo gelidas Aurora tenebras, rorantes excussa comas multumque sequenti sole rubens; illi roseus per nubila seras advertit flammas alienumque aethera tardo Lucifer exit equo, donec pater igneus orbem impleat atque ipsi radios vetet esse sorori: cum senior Talaionides nec longa morati Dircaeusque gradum pariterque Acheloius heros corripuere toris, illos post verbera fessos exceptamque hiemem cornu perfuderat omni Somnus; at Inachio tenuis sub pectore regi tracta quies, dum mente deos inceptaque versat hospitia, et quae sint generis adscita repertis fata movet, postquam mediis in sedibus aulae congressi inque vicem dextras iunxere locumque, quo serere arcanas aptum atque evolvere curas, insidunt, prior his dubios compellat Adrastus: egregii iuvenum, quos non sine numine regnis invexit nox dextra meis, quibus ipse per imbres fulminibus mixtos intempestumque Tonantem has meus usque domos vestigia fecit Apollo, non equidem obscurum vobis plebique Pelasgae esse rear, quantis conubia nostra procorum turba petant studiis; geminae mihi namque, nepotum laeta Ades, aequo pubescunt sidere natae, quantus honos quantusque pudor, ne credite patri, super hesternas licuit cognoscere mensas, has tumidi solio et late dominantibus armis optavere viri—longum enumerare Pheraeos Oebaliosque duces—et Achaea per oppida matres spem generis, nec plura tuus despexerat Oeneus foedera Pisaeisque socer metuendus habenis. sed mihi nec Sparta genitos nec ab Elide missos iungere fas generos: vobis hic sanguis et aulae cura meae longo promittitur ordine fati. di bene, quod tales stirpemque animosque venitis, ut responsa iuvent: hic durae tempore noctis partus honos, haec illa venit post verbera merces.
Audierant, fixosque oculos per mutua paulum ora tenent, visique inter sese ordine fandi cedere, sed cunctis Tydeus audentior actis incipit: o quam te parcum in praeconia famae mens agitat matura tuae, quantumque ferentem fortunam virtute domas! cui cedat Adrastus imperiis? quis te solio Sicyonis avitae excitum infrenos componere legibus Argos nesciat? atque utinam his manibus permittere gentis, Iuppiter aeque, velis, quas Doricus alligat intus  Isthmos et alterno quas margine submovet infra! non fugeret diras lux intercisa Mycenas, saeva nec Eleae gemerent certamina valles, Eumenidesque aliis aliae sub regibus, et quae tu potior, Thebane, queri: nos vero volentes expositique animis.
sic interfatus et alter subicit: anne aliquis soceros accedere tales abnuat? exsulibus quamquam patriaque fugatis nondum laeta Venus, tamen omnis corde resedit tristitia, adfixique animo cessere dolores. nec minus haec laeti trahimus solacia, quam si praecipiti convulsa noto prospectet amicam puppis humum, iuvat ingressos felicia regni omina, quod superest fati vitaeque laborum fortuna transire tua.
nec plura morati consurgunt, dictis impensius aggerat omne promissum Inachius pater, auxilioque futurum et patriis spondet reduces inducere regnis. Ergo alacres Argi, fuso rumore per urbem advenisse duci generos primisque hymenaeis egregiam Argian nec formae laude secundam Deipylen tumida iam virginitate iugari, gaudia mente parant; socias it Fama per urbes, finitimisque agitatur agris procul usque Lycaeos Partheniosque super saltus Ephyraeaque rura nec minus Ogygias eadem dea turbida Thebas insilit, haec totis perfundit moenia pinnis Labdaciumque ducem praemissae consona nocti territat; hospitia et thalamos et foedera regni permixtumque genus—quae tanta licentia monstro, quis furor?—et iam  bella canit. Diffuderat Argos exspectata dies: laeto regalia coetu atria complentur, species est cernere avorum comminus et vivis certantia vultibus aera. tantum ausae perferre manus! pater ipse bicornis in laevum prona nixus sedet Inachus urna; hunc tegit Iasiusque senex placidusque Phoroneus, et bellator Abas' indignatusque Tonantem Acrisius nudoque ferens caput ense Coroebus, torvaque iam Danai facinus meditantis imago; exin mille duces, foribus tum  immissa superbis unda fremit volgi, procerum manus omnis et alto quis propior de rege gradus, stant ordine primi. interior sacris calet et sonat aula tumultu femineo; casta matrem  cinxere corona Argolides, pars virginibus circum undique fusae foedera conciliant nova solanturque timorem, ibant insignes vultuque habituque verendo candida purpureum fusae super ora pudorem deiectaeque genas; tacite subit ille supremus virginitatis amor, primaeque modestia culpae confundit vultus; tunc ora rigantur honestis imbribus, et teneros lacrimae iuvere parentes. non secus ac supero pariter si cardine lapsae Pallas et asperior Phoebi soror, utraque telis, utraque torva genis flavoque in vertice nodo, illa suas Cyntho comites agat, haec Aracyntho; tunc, si fas oculis, non umquam longa tuendo expedias, cui maior honos, cui gratior, aut plus de Iove. mutatosque velint transumere cultus, et Pallas deceat pharetras et Delia cristas. Certant laetitia superosque in vota fatigant Inachidae, quae cuique domus sacrique facultas. hi fibris animaque litant. hi caespite nudo. nec minus auditi, si mens accepta, merentur   ture deos, fractisque obtendunt limina silvis, ecce metu subito—Lachesis sic dura iubebat— impulsae mentes, excussaque gaudia patri, et turbata' dies. innuptam limine  adibant Pallada, Monychiis cui non Argiva per urbes posthabita est Larissa iugis: hic more parentum Iasides. thalamis ubi casta adolesceret aetas, virgineas libare comas primosque solebant excusare toros, celsam subeuntibus arcem in gradibus summi delapsus culmine templi, Arcados Euhippi spolium, cadit aereus orbis, praemissasque faces, festum nubentibus ignem, obruit, eque adytis simul exaudita remotis nondum ausos firmare gradum tuba terruit ingens, in regem conversi omnes formidine prima, mox audisse negant; cunctos tamen omina rerum dira movent, variisque metum sermonibus augent. nec mirum: nam tum infaustos donante marito ornatus, Argia, geris dirumque monile Harmoniae. longa est series, sed  nota malorum persequar, unde novis tam saeva potentia donis. Lemnius haec, ut prisca fides, Mavortia longum furta dolens, capto postquam nil obstat amori poena nec ultrices castigavere catenae, Harmoniae dotale decus sub luce iugali struxerat. hoc, docti quamquam maiora, laborant Cyclopes, notique operum Telchines amica certatim iuvere manu; sed plurimus ipsi sudor, ibi arcano florentis igne zmaragdos cingit et infaustas percussum adamanta figuras Gorgoneosque orbes Siculaque incude relictos fulminis extremi cineres viridumque draconum lucentes a fronte iubas; hic flebile germen Hesperidum et dirum Phrixei velleris aurum; tum varias pestes raptumque interplicat atro Tisiphones de crine ducem, et quae pessima ceston vis probat; haec circum spumis lunaribus ungit callidus atque hilari perfundit cuncta veneno. non hoc Pasithea blandarum prima sororum, non Decor Idaliusque puer, sed Luctus et Irae et Dolor et tota pressit Discordia dextra. prima fides operi. Cadmum comitata iacentem Harmonia versis in sibila dira querellis Illyricos longo suleavit pectore campos. improba mox Semele vix dona nocentia collo induit, et fallax intravit limina Iuno. teque etiam, infelix, perhibent, locasta. decorum possedisse nefas; vultus hac laude  colebat, heu quibus, heu placitura toris! post longior ordo. tunc donis Argia nitet vilisque sororis ornatus sacro praeculta supervenit auro. viderat hoc coniunx perituri vatis et aras ante omnis epulasque trucem secreta coquebat invidiam, saevis detur si quando potiri cultibus. heu nihil auguriis adiuta propinquis. quos optat gemitus, quantas cupit impia clades! digna quidem, sed quid miseri decepta mariti arma, quid insontes nati meruere furores? Postquam regales epulas et gaudia vulgi bisseni clusere dies. Ismenius heros respicere ad Thebas iamque et sua quaerere regna, quippe animum subit illa dies. qua, sorte benigna fratris, Echionia steterat privatus in aula, respiciens descisse  deos trepidoque tumultu dilapsos comites, nudum latus omne fugamque fortunae, namque una soror producere tristis exsulis ausa vias; etiam hanc in limine primo liquerat et magna lacrimas incluserat ira. tunc quos excedens hilares, quis cultus iniqui praecipuus ducis, et profugo quos ipse notarat ingemuisse sibi, per noctem ae luce sub omni digerit: exedere animum dolor iraque demens et, qua non gravior mortalibus addita curis, spes, ubi longa venit, talem sub pectore nubem consilii volvens Dircen Cadmique negatas adparat ire domos, veluti dux taurus amata valle carens. pulsum solito quem gramine vietor iussit ab erepta longe mugire iuvenca, cum profugo placuere tori cervixque recepto sanguine magna redit fractaeque in pectora quercus,  bella cupit pastusque et capta armenta reposcit iam pede, iam cornu melior—pavet ipse reversum victor, et attoniti vix agnovere magistri—: non alias tacita iuvenis Teumesius iras mente acuit, sed fida vias arcanaque coniunx senserat; utque toris primo complexa iacebat aurorae pallore virum, quos, callide, motus quamve fugam moliris?
ait nil transit amantes. sentio, pervigiles acuunt suspiria questus, numquam in pace sopor, quotiens haec ora natare fletibus et magnas latrantia  pectora curas admota deprendo manu? nil foedere rupto conubiisve super moveor viduaque iuventa, etsi crudus amor necdum post flammea toti intepuere tori: tua me, properabo fateri. angit,  amate,  salus, tune incomitatus, inermis regna petes poterisque tuis decedere Thebis, si neget? atque illum sollers deprendere semper fama duces tumidum narrat raptoque superbum difficilemque tibi: necdum consumpserat  annum, me quoque nunc vates, nunc exta minantia divos aut avium lapsus aut turbida noctis imago terret, et a! memini, numquam mihi falsa per umbras Iuno venit, quo tendis iter? ni conscius ardor ducit et ad Thebas melior socer.
hic breve tandem risit Echionius iuvenis tenerumque dolorem coniugis amplexu solatus et oscula maestis tempestiva genis posuit lacrimasque repressit; solve metus animo, dabitur, mihi crede, merentum consiliis tranquilla dies; te fortior annis nondum cura decet, sciat haec Saturnius olim fata parens, oculosque polo demittere si quos Iustitia et rectum terris defendere curat: fors aderit lux illa tibi, qua moenia cernes coniugis et geminas ibis regina per urbes.
Sic ait, et caro raptim se limine profert. Tydea iam socium coeptis, iam pectore fido aequantem ruras—tantus post iurgia mentes vinxit amor—socerumque adfatur tristis Adrastum. fit mora consilio, cum multa moventibus una iam potior cunctis sedit sententia, fratris pertemptare fidem tutosque in regna precando explorare aditus, audax ea munera Tydeus sponte subit: nec non et te, fortissime gentis Aetolum, multum lacrimis conata morari Deipyle. sed iussa patris tutique regressus legato iustaeque preces vicere sororis. Iamque emensus iter silvis ac litore durum, qua Lernaea palus ambustaque sontibus alte intepet hydra vadis, et qua vix carmine raro longa sonat Nemee nondum pastoribus ausis, qua latus Eoos Ephyres quod vergit ad curos Sisyphiique sedent portus irataque terrae curva Palaemonio secluditur unda Lechaeo. hinc praeterveetus Nisum et te, mitis Eleusin, laevus abit, iamque arva gradu Teumesia et arces intrat Agenoreas; ibi durum Eteoclea cernit sublimem solio saeptumque horrentibus armis. iura ferus populo trans legem ac tempora regni iam fratris de parte dabat: sedet omne paratus in facinus queriturque fidem tam sero reposci. Constitit in mediis—ramus manifestat olivae legatum—causasque viae nomenque rogatus edidit: utque rudis fandi pronusque calori semper erat, iustis miscens tamen aspera coepit: si tibi plana fides et dicti cura maneret foederis, ad fratrem completo iustius anno legatos hinc ire fuit teque ordine certo fortunam exuere et laetum descendere regno, ut vagus ille diu passusque haud digna per urbes ignotas pactae tandem succederet aulae. sed quia dulcis amor regni blandumque potestas. posceris: astriferum iam velox circulus orbem torsit et amissae redierunt montibus umbrae, ex quo frater inops ignota per oppida tristes exsul agit casus; et te iam tempus aperto sub Iove ferre dies terrenaque frigora membris ducere et externos submissum ambire penates. pone modum laetis; satis ostro dives et auro conspicuus tenuem germani pauperis annum risisti; moneo, regnorum gaudia temet dedoceas patiensque fugae mereare reverti.
Dixerat, ast illi tacito sub pectore dudum ignea corda fremunt, iacto velut aspera saxo comminus erigitur serpens, cui subter inanes longa sitis latebras totumque agitata per artus convocat in fauces et squamea colla venenum: cognita si dubiis fratris mihi iurgia signis ante forent nec clara odiorum arcana paterent, sufficeret vel sola fides, qua  torvus et  illum mente gerens. ceu saepta novus iam moenia laxet fossor et hostiles inimicent classica turmas, praefuris. in medios si comminus orsa tulisses Bistonas aut refugo pallentes sole Gelonos, parcior eloquio et medii reverentior aequi inciperes. neque te furibundae crimine mentis arguerim: mandata refers, nunc omnia quando plena minis, nec sceptra fide nec pace sequestra poscitis, et propior capulo manus, haec mea regi  rgolico, nondum aequa tuis, vice dicta reporta: quae sors iusta mihi, quae non indebitus annis sceptra dicavit honos, teneo longumque tenebo, te penes Inachiac dotalis regia dono coniugis, et Danaae—quid enim maioribus actis   invideam?—cumulentur opes, felicibus Argos auspiciis Lernamque regas; nos horrida Dirces pascua et Euboicis artatas fluctibus oras, non indignati miserum dixisse parentem Oedipoden: tibi larga—Pelops et Tantalus auctor!— nobilitas, propiorque fluat de sanguine iuncto Iuppiter, anne feret luxu consueta paterno hunc regina larem? nostrae cui iure sorores anxia pensa trahant, longo quam sordida luctu mater et ex imis auditus forte tenebris offendat sacer ille senex! iam pectora volgi adsuevere iugo: pudet heu! plebisque patrumque, ne totiens incerta ferant mutentque gementes imperia et dubio pigeat parere tyranno. non parcit populis regnum breve; respice, quantus horror et attoniti nostro in discrimine cives! hosne ego, quis certa est sub te duce poena, relinquam? iratus, germane, venis, fac velle: nec ipsi, si modo notus amor meritique est gratia, patres reddere regna sinent.
non ultra passus et orsa iniecit mediis sermonibus obvia: reddes,"" ingeminat, "" reddes: non si te ferreus agger ambiat aut triplices alio tibi carmine muros Amphion auditus agat, nil tela nec ignes obstiterint, quin ausa luas nostrisque sub armis captivo moribundus humum diademate pulses, tu merito; ast horum miseret, quos sanguine viles coniugibus natisque infanda ad proelia raptos proicis excidio, bone rex. o quanta Cithaeron funera sanguineusque vadis, Ismene, rotabis! haec pietas, haec magna fides! nec crimina gentis mira equidem duco: sic primus sanguinis auctor incestique patrum thalami; sed fallit origo: Oedipodis  tu solus eras, haec praemia morum ac sceleris, vidente, feres! nos poscimus annum; sed moror.
haec audax etiamnum in limine retro   vociferans iam tunc impulsa per agmina praeceps evolat. Oeneae vindex sic ille Dianae erectus saetis et aduncae fulmine malae, cum premeret Pelopea phalanx, saxa obvia volvens fractaque perfossis arbusta Acheloia ripis, iam Telamona solo, iam stratum Ixiona linquens te, Meleagre, subit: ibi  demum cuspide lata haesit et obnixo ferrum laxavit  in armo. talis adhuc trepidum linquit Calydonius heros concilium infrendens. ipsi ceu regna negentur, festinatque vias ramumque precantia olivae abicit, attonitae tectorum e limine summo aspectant matres, saevoque infanda precantur Oenidae tacitoque simul sub pectore regi. Nec piger ingenio scelerum fraudisque nefandae rector eget. iuvenum fidos, lectissima bello corpora, nunc pretio, nunc ille hortantibus ardens sollicitat dictis, nocturnaque proelia saevus instruit, et sanctum populis per saecula nomen legatum insidiis tacitoque invadere ferro— quid regnis non vile?—cupit, quas quaereret artes, si fratrem, Fortuna, dares! o caeca nocentum consilia! o semper timidum scelus! exit in unum plebs ferro iurata caput; ceu castra subire apparet aut celsum crebri arietis ictibus  urbis inclinare latus: densi sic agmine facto quinquaginta altis funduntur in ordine portis, macte animi, tantis dignus qui credens armis! Fert via per dumos propior, qua calle latenti praecelerant densaeque legunt compendia silvae. lecta dolis sedes: gemini procul urbe malignis faucibus urgentur colles, quos umbra superni  montis et incurvis claudunt iuga frondea silvis— insidias natura loco caecamque latendi struxit opem—mediasque arte secat aspera rupes semita, quam subter campi devexaque latis arva iacent spatiis, contra importuna crepido, Oedipodioniae domus alitis; hic fera quondam pallentes erecta genas suffusaque tabo lumina, concretis infando sanguine plumis relliquias amplexa virum semesaque nudis pectoribus stetit ossa premens visuque tremendo  conlustrat campos, si quis concurrere dictis hospes inexplicitis aut comminus ire viator audeat et dirae commercia iungere linguae; nec mora, quin acuens exsertos protinus ungues liventesque manus strictosque  in vulnera  dentes terribili adplausu circum hospita surgeret ora; et latuere doli, donec de rupe cruenta heu! simili deprensa viro, cessantibus alis, tristis inexpletam scopulis adfligeret alvum, monstrat silva nefas: horrent vicina iuvenci gramina, damnatis avidum pecus abstinet herbis; non Dryadum placet umbra choris, non commoda sacris Faunorum, diraeque etiam fugere volucres prodigiale nemus. tacitis huc gressibus acti deveniunt peritura cohors, hostemque superbum adnixi iaculis et humi posita arma tenentes exspectant densaque nemus statione coronant. Coeperat umenti Phoebum subtexere palla Nox et caeruleam terris infuderat umbram, ille propinquabat silvis et ab aggere celso scuta virum galeasque videt rutilare comantis. qua laxant rami nemus adversaque sub umbra flammeus aeratis lunae tremor errat in armis, obstipuit visis, ibat tamen; horrida tantum spicula et inclusum capulo tenus admovet ensem, ac prior unde, viri, quidve occultata in armis?
non humili terrore rogat, nec reddita  contra vox. fidamque negant suspecta silentia pacem, ecce autem vasto Chthonii contorta lacerto. quo duce freta cohors, fuscas intervolat auras hasta; sed audenti deus et fortuna recessit. per tamen Olenii tegimen suis atraque saetis terga super laevos umeros vicina emori effugit et viduo iugulum ferit inrita ligno, tunc horrere comae sanguisque in corda gelari. huc ferus atque illuc animum pallentiaque ira ora ferens—nec tanta putat sibi bella parari—: ferte gradum contra campoque erumpite aperto! quis timor audendi. quae tanta ignavia r solus, solus in arma voco.
neque in his mora: quos ubi plures. quam ratus, innumeris videt excursare latebris, hos prodire  iugis, illos e vallibus imis crescere, nec paucos campo, totumque sub armis conlucere iter, ut clausas indagine profert in medium vox prima feras, quae sola medendi turbata ratione via est, petit ardua dirae Sphingos et abscisis infringens cautibus lineas exsuperat iuga dira manus, scopuloque potitus, unde procul tergo metus et via prona nocendi, saxum ingens, quod vix plena cervice gementes vertere humo valeant murisque  inferre iuvenci, rupibus evellit; dein toto sanguine nixus sustinet, immanem quaerens librare ruinam, qualis in adversos Lapithas erexit inanem magnanimus cratera Pholus. stupet obvia leto turba superstantem atque emissi turbine montis obruitur; simul ora virum, simul arma manusque fractaque commixto sederunt pectora ferro, quattuor hic adeo disiecti mole sub una congemuere, fuga tremefactum protinus agmen excutitur coeptis, neque enim temnenda iacebant funera: fulmineus Dorylas, quem regibus ardens aequabat virtus, Martisque e semine Theron terrigenas confisus avos, nec vertere cuiquam frena secundus Halys, sed tune pedes occubat arvis, Pentheumque trahens nondum te Phaedimus aequo, Bacche, genus, quorum ut subitis exterrita fatis agmina turbatam vidit laxare catervam, quae duo sola manu gestans adelinia monti fixerat, intorquet iacula et fugientibus addit, mox in plana libens, nudo ne in pectore tela inciderent, saltu praeceps defertur et orbem, quem procul oppresso vidit Therone volutum, corripuit, tergoque et vertice tegmina nota saeptus et hostili propugnans pectora parma constitit, inde iterum densi glomerantur in unum Ogygidae firmantque gradum; trahit ocius ensem Bistonium Tydeus, Mavortia munera magni Oeneos, et partes pariter divisus in omnes hos obit atque illos ferroque micantia tela decutit; impediant numero seque ipsa vicissim . arma premunt, nec vis conatibus ulla, sed ipsae in socios errare manus et corpora turba involvi prolapsa sua; manet ille ruentes angustus telis et inexpugnabilis obstat, non aliter—Getieae si fas est credere Phlegrae— armatum immensus Briarcus stetit aethera contra, hinc Phoebi pharetras, hinc torvae Pallados anguis, inde Pelethroniam praefixa cuspide pinum Martis, at hinc lasso mutata  Pyracmone temnens fulmina, cum toto nequiquam obsessus Olympo tot queritur cessare manus: non segnior ardet huc illuc clipeum obiectam, seque ipse recedens circuit, interdum trepidis occurrit et instat spicula devellens, clipeo quae plurima toto fixa tremunt armantque virum saepe aspera passum volnera, sed nullum vitae in secreta receptum nee mortem sperare valet. rotat ipse furentem Deilochum, comitemque illi iubet ire sub umbras Phegea sublata minitantem bella securi Dircaeumque Gyan et Echionium Lycophontem. iam trepidi sese quaerunt numerantque, nec idem caedis amor, tantamque dolent rarescere turbam. Ecce Chromis Tyrii demissus origine Cadmi— hunc utero quondam Dryope Phoenissa gravato rapta repente choris onerisque oblita ferebat, dumque trahit prensis taurum tibi cornibus, Euhan, procidit impulsus nimiis conatibus infans— tunc audax iaculis et capti pelle leonis pinea nodosae quassabat robora clavae increpitans: unusne, viri, tot caedibus unus ibit ovans Argos? vix credet fama reverso! heus socii, nullaene manus, nulla arma valebunt? haec regi promissa, Cydon, haec, Lampe, dabamus?
dum clamat, subit ore cavo Teumesia coruus, nec prohibent fauces; atque illi voce repleta intercepta natat prompto in sanguine lingua. stabat adhuc, donec transmissa morte per artus labitur immorsaque cadens obmutuit hasta. vos quoque, Thespiadae, cur infitiatus honora arcuerim  fama? fratris moribunda levabat membra solo Periphas—nil indole clarius illa nec pietate fuit—, laeva marcentia colla sustentans dextraque latus; singultibus artum exhaurit thoraca dolor, nec vincla coercent undantem fletu galeam, eum multa gementi pone gravis curvas perfringit lancea costas. exit et in fratrem, cognataque pectora telo  conserit; ille oculos etiamnum  in luce natantes sistit et aspecta germani morte resolvit. at cui vita recens et adhuc in vulnere vires hos tibi complexus, haec dent
ait oscula nati.
procubuere pares fatis, miserabile votum mortis, et alterna clauserunt lumina dextra. Protinus idem ultro iaculo parmaque Menoeten proterrebat agens trepidis vestigia retro passibus urgentem. donec defecit iniqua lapsus humo, pariterque manus distraetus in ambas orat et a iugulo nitentem sustinet hastam: parce per has stellis interlabentibus umbras, per superos noctemque tuam; sine, tristia Thebis nuntius acta feram vulgique per ora paventis contempto te rege canam: sic inrita nobis tela cadant, nullique tuum penetrabile ferro pectus, et optanti victor reveharis amico.
dixerat, ille nihil vultu mutatus inanes perdis
ait lacrimas, et tu, ni fallor, iniquo pollicitus mea colla duci: nunc arma diemque proice; quid timidae sequeris compendia vitae? bella manent.
simul haec, et crassum sanguine telum iam redit; ille super dictis infensus amaris prosequitur victos: non haec trieterica vobis nox patrio de more venit, non orgia Cadmi cernitis aut avidas Bacchum scelerare parentes, nebridas et fragiles thyrsos portare putastis imbellem ad sonitum maribusque incognita veris foeda Celaenaea committere proelia buxo? hic aliae caedes, alius furor: ite sub umbras, o timidi paucique!
haec intonat; ast tamen illi membra negant, lassusque ferit praecordia sanguis, iam sublata manus cassos defertur in ictus, tardatique gradus, clipeum nec sustinet umbo mutatum  spoliis, gelidus cadit imber anhelo pectore, tum crines ardentiaque ora cruentis roribus et taetra morientum aspargine manant: ut leo, qui campis longe custode fugato Massylas depastus oves, ubi sanguine multo luxuriata fames cervixque et tabe gravatae consedere iubae, mediis in caedibus adstat aeger, hians victusque cibis; nec iam amplius irae crudescunt: tantum vacuis ferit aera malis molliaque eiecta delambit vellera lingua. Ille etiam Thebas spoliis et sanguine plenus isset et attonitis sese populoque ducique ostentasset ovans, ni tu, Tritonia virgo, flagrantem multaque operis caligine plenum consilio dignata virum: sate gente superbi Oeneos, absentes cui dudum vincere Thebas adnuimus, iam pone modum nimiumque secundis parce deis: huic una fides optanda labori, fortuna satis usus abi.
restabat acerbis funeribus socioque gregi non sponte superstes Haemonides—ille haec praeviderat. omina doctus aeris  et nulla deceptus ab alite—Maeon, nec veritus prohibere ducem, sed fata monentem privavere fide. vita miserandus inerti damnatur; trepido Tydeus immitia mandat: quisquis es Aonidum, quem crastina munere nostro manibus exemptum mediis Aurora videbit, haec iubeo perferre duci: cinge aggere portas, tela nova, fragiles aevo circum inspice muros, praecipue stipare viros densasque memento multiplicare acies! fumantem hunc aspice late ense meo campum: tales in bella venimus.
Haec ait, et meritae pulchrum tibi. Pallas, honorem sanguinea de strage parat, praedamque iacentem comportat gaudens ingentiaque acta recenset. quercus erat tenerae iam longum oblita iuventae aggere camporum medio, quam plurimus ambit frondibus incurvis et crudo robore cortex. huic leves galeas perfossaque vulnere crebro inserit arma ferens, huic truncos ictibus enses subligat et tractas membris spirantibus hastas, corpora tunc atque arma simul cumulata superstans incipit—oranti nox et iuga longa resultant—: diva ferox, magni decus ingeniumque parentis, bellipotens, cui torva genis horrore decoro cassis et asperso crudescit sanguine Gorgon, nec magis ardentes Mavors hastataque pugnae impulerit Bellona tubas, huic adnue sacro, seu Pandionio nostras invisere noctes  monte venis, sive Aonia devertis  Itone laeta choris, seu tu Libyco Tritone repexas lota comas, qua te biiugo temone frementem intemeratarum volucer rapit axis equarum: nunc tibi fracta virum spolia informisque dicamus exuvias, at si patriis Parthaonis arvis inferar et reduci pateat mihi Martia Pleuron, aurea tunc mediis urbis tibi templa dicabo collibus, Ionias qua despectare procellas dulce sit, et flavo tollens ubi vertice pontum turbidus obiectas Achelous Echinadas exit. hic ego maiorum pugnas vultusque tremendos magnanimum effingam regum, figamque superbis arma tholis, quaeque ipse meo quaesita revexi sanguine, quaeque dabis captis, Tritonia, Thebis centum ibi virgineis votae Calydonides aris Actaeas tibi rite faces et ab arbore casta nectent purpureas niveo discrimine vittas, pervigilemque focis ignem longaeva sacerdos nutriet, arcanum numquam spretura  pudorem. tu bellis, tu pace feres de more frequentes primitias operum, non indignante Diana.
dixerat, et dulces iter instaurabat ad Argos."
78,Manilius,astro_2,"Maximus Iliacae gentis certamina vates 
et quinquaginta regum regemque patremque 
Hectoraque Aeacidae victamque sub Hectore Troiam, 
erroremque ducis totidem, quot vicerat, annis 
<infestum experti dominum maris atque renato   a 
instantem bello geminataque Pergama ponto 
ultimaque in patria captisque penatibus arma 
ore sacro cecinit; patriam cui turba petentum, 
dum dabat, eripuit, cuiusque ex ore profusos 
omnis posteritas latices in carmina duxit 
amnemque in tenuis ausa est deducere rivos    
unius fecunda bonis. sed proximus illi 
Hesiodus memorat divos divumque parentes 
et chaos enixum terras orbemque sub illo 
infantem et primos titubantia sidera cursus 
Titanasque senes, Iovis et cunabula magni    
et sub fratre viri nomen, sine matre parentis, 
atque iterum patrio nascentem corpore Bacchum, 
silvarumque deos secretaque numina Nymphas.    
quin etiam ruris cultus legesque notavit    
militiamque soli, quod colles Bacchus amaret, 
quod fecunda Ceres campos, quod Pallas utrumque, 
atque arbusta vagis essent quod adultera pomis; 
omniaque immenso volitantia lumina mundo,    
pacis opus, magnos naturae condit in usus.    
astrorum quidam varias dixere figuras, 
signaque diffuso passim labentia caelo 
in proprium cuiusque genus causasque tulere; 
Persea et Andromedan poena matremque dolentem 
solventemque patrem, raptamque Lycaone natam, 
officioque Iovis Cynosuram, lacte Capellam    
et furto Cycnum, pietate ad sidera ductam 
Erigonen ictuque Nepam spolioque Leonem 
et morsu Cancrum, Pisces Cythereide versa, 
Lanigerum victo ducentem sidera ponto, 
ceteraque ex variis pendentia casibus astra    
aethera per summum voluerunt fixa revolvi. 
quorum carminibus nihil est nisi fabula caelum 
terraque composuit mundum quae pendet ab illo. 
quin etiam ritus pastorum et Pana sonantem 
in calamos Sicula memorat tellure creatus,    
nec silvis silvestre canit perque horrida motus 
rura serit dulcis Musamque inducit in aulas. 
ecce alius pictas volucres ac bella ferarum, 
ille venenatos angues aconitaque et herbas 
fata refert vitamque sua radice ferentis.    
quin etiam tenebris immersum Tartaron atra 
in lucem de nocte vocant orbemque revolvunt 
interius versum naturae foedere rupto. 
omne genus rerum doctae cecinere sorores, 
omnis ad accessus Heliconos semita trita est,    
et iam confusi manant de fontibus amnes 
nec capiunt haustum turbamque ad nota ruentem. 
integra quaeramus rorantis prata per herbas 
undamque occultis meditantem murmur in antris, 
quam neque durato gustarint ore volucres,    
ipse nec aetherio Phoebus libaverit igni. 
nostra loquar, nulli vatum debebimus orsa, 
nec furtum sed opus veniet, soloque volamus 
in caelum curru, propria rate pellimus undas. 
namque canam tacita naturae mente potentem    
infusumque deum caelo terrisque fretoque 
ingentem aequali moderantem foedere molem, 
totumque alterno consensu vivere mundum 
et rationis agi motu, cum spiritus unus 
per cunctas habitet partes atque irriget orbem    
omnia pervolitans corpusque animale figuret. 
quod nisi cognatis membris contexta maneret 
machina et imposito pareret tota magistro 
ac tantum mundi regeret prudentia censum, 
non esset statio terris, non ambitus astris,    
erraretque vagus mundus standove rigeret, 
nec sua dispositos servarent sidera cursus 
noxque alterna diem fugeret rursumque fugaret, 
non imbres alerent terras, non aethera venti 
nec pontus gravidas nubes nec flumina pontum    
nec pelagus fontes, nec staret summa per omnis 
par semper partes aequo digesta parente, 
ut neque deficerent undae nec sideret orbis 
nec caelum iusto maiusve minusve volaret. 
motus alit, non mutat opus. sic omnia toto    
dispensata manent mundo dominumque sequuntur. 
hic igitur deus et ratio, quae cuncta gubernat, 
ducit ab aetheriis terrena animalia signis, 
quae, quamquam longo, cogit, summota recessu, 
sentiri tamen, ut vitas ac fata ministrent    
gentibus ac proprios per singula corpora mores. 
nec nimis est quaerenda fides: sic temperat arva 
caelum, sic varias fruges redditque rapitque, 
sic pontum movet ac terris immittit et aufert, 
atque haec seditio pelagus nunc sidere lunae    
mota tenet, nunc diverso stimulata recessu, 
nunc anni spatio Phoebum comitata volantem; 
sic summersa fretis, concharum et carcere clausa, 
ad lunae motum variant animalia corpus 
et tua damna, tuas imitantur, Delia, vires;    
tu quoque fraternis sic reddis curribus ora 
atque iterum ex isdem repetis, quantumque reliquit 
aut dedit ille, refers et sidus sidere constas; 
denique sic pecudes et muta animalia terris, 
cum maneant ignara sui legisque per aevum,    
natura tamen ad mundum revocante parentem 
attollunt animos caelumque et sidera servant 
corporaque ad lunae nascentis cornua lustrant 
venturasque vident hiemes, reditura serena. 
quis dubitet post haec hominem coniungere caelo,    
<cui, cupiens terras ad sidera surgere, munus>   a 
eximium natura dedit linguamque capaxque 
ingenium volucremque animum, quem denique in unum 
descendit deus atque habitat seque ipse requirit? 
mitte alias artes, quarum est permissa facultas 
invidiosa adeo, nec nostri munera census:    
[mitto quod aequali nihil est sub lege tributum, 
quo patet auctoris summam, non corporis, esse; 
mitto quod certum est et inevitabile fatum 
materiaeque datum est cogi sed cogere mundo] 
quis caelum posset nisi caeli munere nosse,    
et reperire deum, nisi qui pars ipse deorum est? 
quisve hanc convexi molem sine fine patentis 
signorumque choros ac mundi flammea tecta, 
aeternum et stellis adversus sidera bellum 
[ac terras caeloque fretum subiectaque utrisque]    
cernere et angusto sub pectore claudere posset, 
ni sanctos animis oculos natura dedisset 
cognatamque sibi mentem vertisset ad ipsam 
et tantum dictasset opus, caeloque veniret 
quod vocat in caelum sacra ad commercia rerum?    
quis neget esse nefas invitum prendere mundum    
et velut in semet captum deducere in orbem? 
sed, ne circuitu longo manifesta probentur, 
ipsa fides operi faciet pondusque fidemque;    
nam neque decipitur ratio nec decipit umquam. 
rite sequenda via est ac veris credita causis, 
eventusque datur qualis praedicitur ante. 
quod Fortuna ratum faciat, quis dicere falsum 
audeat et tantae suffragia vincere sortis?    
  Haec ego divino cupiam cum ad sidera flatu 
ferre, nec in turba nec turbae carmina condam 
sed solus, vacuo veluti vectatus in orbe 
liber agam currus non occursantibus ullis 
nec per iter socios commune regentibus actus,    
sed caelo noscenda canam, mirantibus astris 
et gaudente sui mundo per carmina vatis, 
vel quibus illa sacros non invidere meatus 
notitiamque sui, minima est quae turba per orbem. 
illa frequens, quae divitias, quae diligit aurum,    
imperia et fasces mollemque per otia luxum 
et blandis diversa sonis dulcemque per aures 
affectum, ut modico noscenda ad fata labore. 
hoc quoque fatorum est, legem perdiscere fati. 
  Et primum astrorum varia est natura notanda    
carminibus per utrumque genus. nam mascula sex sunt, 
diversi totidem generis sub principe Tauro: 
cernis ut aversos redeundo surgat in artus. 
alternant genus et vicibus variantur in orbem. 
  Humanas etiam species in parte videbis,    
nec mores distant: pecudum pars atque ferarum 
ingenium facient. quaedam signanda sagaci 
singula sunt animo, propria quae sorte feruntur: 
nunc binis insiste; dabunt geminata potentis 
per socium effectus. multum comes addit et aufert,    
ambiguisque valent, quis sunt collegia, fatis 
ad meritum noxamque. duos per sidera Pisces 
et totidem Geminos nudatis aspice membris. 
his coniuncta manent alterno bracchia nexu, 
dissimile est illis iter in contraria versis.    
par numerus, sed enim dispar natura notanda est. 
atque haec ex paribus toto gaudentia censu 
signa meant, nihil exterius mirantur in ipsis 
amissumve dolent, quaedam quod, parte recisa 
atque ex diverso commissis corpore membris,    
ut Capricornus et intentum qui derigit arcum 
iunctus equo: pars huic hominis, sed nulla priori. 
[hoc quoque servandum est alta discrimen in arte, 
distat enim gemini duo sint duplane figura] 
quin etiam Erigone binis numeratur in astris,    
nec facies ratio duplex; nam desinit aestas, 
incipit autumnus media sub Virgine utrimque. 
idcirco tropicis praecedunt omnibus astra 
bina, ut Lanigero, Chelis Cancroque Caproque, 
quod duplicis retinent conexo tempore vires.    
ut, quos subsequitur Cancer per sidera fratres, 
e geminis alter florentia tempora veris 
sufficit, aestatem sitientem provehit alter; 
nudus uterque tamen, sentit quia uterque calorem, 
ille senescentis veris, subeuntis at ille    
aestatis: par est primae sors ultima parti. 
quin etiam Arcitenens, qui te, Capricorne, sub ipso 
promittit, duplici formatus imagine fertur: 
mitior autumnus mollis sibi vindicat artus 
materiamque hominis, fera tergo membra rigentem    
excipiunt hiemem mutantque in tempora signum. 
quosque Aries prae se mittit, duo tempora Pisces 
bina dicant: hiemem hic claudit, ver incohat alter. 
cum sol aequoreis revolans decurrit in astris, 
hiberni coeunt cum vernis roribus imbres.    
utraque sors umoris habet fluitantia signa. 
  Quin tria signa novem signis coniuncta repugnant 
et quasi seditio caelum tenet. aspice Taurum 
clunibus et Geminos pedibus, testudine Cancrum 
surgere, cum rectis oriantur cetera membris;    
ne mirere moras, cum sol aversa per astra 
aestivum tardis attollat mensibus annum. 
  Nec te praetereat nocturna diurnaque signa 
quae sint perspicere et propria deducere lege, 
non tenebris aut luce suam peragentia sortem    
(nam commune foret nullo discrimine nomen, 
omnia quod certis vicibus per tempora fulgent 
et nunc illa dies, nunc noctes illa sequuntur), 
sed quibus illa parens mundi natura sacratas 
temporis attribuit partes statione perenni.    
namque Sagittari signum rabidique Leonis 
et sua respiciens aurato vellere terga, 
tum Pisces <et> Cancer et acri Scorpios ictu, 
aut vicina loco, divisa aut partibus aequis, 
omnia dicuntur simili sub sorte diurna.    
cetera, vel numero consortia vel vice sedis, 
interiecta locis totidem, nocturna feruntur. 
quidam etiam sex continuis dixere diurnas 
esse vices astris, quae sunt a principe signo 
Lanigeri, sex a Libra nocturna videri.    
sunt quibus esse diurna placet quae mascula surgunt, 
femineam sortem tutis gaudere tenebris. 
  Quin non nulla tibi nullo monstrante loquuntur 
Neptuno debere genus, scopulosus in undis 
Cancer et effuso gaudentes aequore Pisces.    
at, quae terrena censentur sidera sorte, 
princeps armenti Taurus regnoque superbus 
lanigeri gregis est Aries pestisque duorum 
praedatorque Leo <et> dumosis Scorpios arvis. 
sunt etiam mediae legis communia signa,    
ambiguus tergo Capricornus, Aquarius undis, 
umida terrenis aequali foedere mixta.    
  Non licet a minimis animum deflectere curis, 
nec quicquam rationis eget frustrave creatum. 
fecundum est proprie Cancri genus, acer et ictu 
Scorpios, et partu complentes aequora Pisces. 
sed sterilis Virgo est, simili coniuncta Leoni, 
nec capit, aut captos effundit, Aquarius ortus. 
inter utrumque manet Capricornus corpore mixto    
et qui Cretaeo fulget Centaurus in arcu, 
communisque Aries aequantem tempora Libram 
et Geminos Taurumque pari sub sorte recenset. 
  Nec tu nulla putes in eo commenta locasse 
naturam rerum, quod sunt currentia quaedam,    
ut Leo et Arcitenens Ariesque in cornua tortus; 
aut quae recta suis librantur stantia membris, 
ut Virgo et Gemini, fundens et Aquarius undas; 
vel quae fessa sedent pigras referentia mentes, 
Taurus depositis collo sopitus aratris,    
Libra sub emerito considens orbe laborum, 
tuque tuos, Capricorne, gelu contractus in artus; 
quaeve iacent, Cancer patulam distentus in alvum, 
Scorpios incumbens plano sub pectore terrae, 
in latus obliqui Pisces semperque iacentes.    
  Quod si sollerti circumspicis omnia cura, 
fraudata invenies amissis sidera membris. 
Scorpios in Libra consumit bracchia, Taurus 
succidit incurvo claudus pede, lumina Cancro 
desunt, Centauro superest et quaeritur unum.    
sic nostros casus solatur mundus in astris 
exemploque docet patienter damna subire, 
omnis cum caelo fortunae pendeat ordo 
ipsaque debilibus formentur sidera membris. 
  Temporibus quoque sunt propriis pollentia signa:    
aestas a Geminis, autumnus Virgine surgit, 
bruma Sagittifero, ver Piscibus incipit esse. 
quattuor in partes scribuntur sidera terna; 
hiberna aestivis, autumni verna repugnant. 
  Nec satis est proprias signorum noscere formas    
et privas quas dant leges nascentibus astra;    
consensu quoque fata movent et foedere gaudent    
atque aliis alia succedunt sorte locoque. 
circulus ut dextro signorum clauditur orbe, 
in tris aequalis discurrit linea ductus 
inque vicem extremis iungit se finibus ipsa,    
et, quaecumque ferit, dicuntur signa trigona, 
in tria partitus quod ter cadit angulus astra 
quae divisa manent ternis distantia signis. 
Laniger ex paribus spatiis duo signa, Leonis 
atque Sagittari, diverso conspicit ortu;    
Virginis et Tauri Capricorno consonat astrum; 
cetera sunt simili ratione triangula signa 
per totidem sortes, desunt quae, condita mundo: 
[sed discrimen erit dextris laevisque: sinistra 
quae subeunt, quae praecedunt dextra esse feruntur;    
dexter erit Tauro Capricornus, Virgo sinistra] 
hoc satis exemplo est. at, quae divisa quaternis 
partibus aequali laterum sunt condita ductu 
quorum designat normalis virgula sedes, 
haec quadrata ferunt. Libram Capricornus et illum    
conspicit ante Aries atque ipsum a partibus aequis 
Cancer et hunc laeva subeuntis sidera Librae. 
semper enim <in> dextris censentur signa priora. 
sic licet in totidem partes diducere cuncta 
ternaque bis senis quadrata effingere signis,    
quorum proposito reddentur in ordine vires. 
  Sed siquis contentus erit numerasse quadrata, 
divisum <ut> signis mundum putet esse quaternis, 
aut tribus ac binis signis ornare trigonum, 
ut socias vires et amicos exigat ortus    
foederaque inveniat mundi cognata per astra, 
falsus erit. nam, quina licet sint undique signa, 
qui tamen e trinis, quae quinto quoque feruntur 
astra loco, fuerint nati, sentire trigoni 
non poterunt vires: licet illud nomine servent,    
amisere loco dotes numerisque repugnant. 
nam, cum sint partes orbis per signa trecentae 
et ter vicenae, quas Phoebi circuit ardor, 
tertia pars eius numeri latus efficit unum 
in tris perducti partes per signa trigoni.    
hanc autem numeri non reddit linea summam, 
si signum signo, non pars a parte notetur, 
quod, quamvis duo sunt ternis dirimentibus astra, 
si tamen extremam laevi primamque prioris 
inter se conferre voles numerumque notare,    
ter quinquagenas implebunt ordine partes; 
transibit numerus formam finesque sequentis 
consumet ductus. licet ergo signa trigona 
dicantur, partes non servant illa trigonas. 
haec eadem species fallet per signa quadrata    
(quod, cum totius numeri, qui construit orbem, 
ter denae quadrum partes per sidera reddant, 
evenit ut, prima signi de parte prioris 
si partem ad summam ducatur virga sequentis, 
bis sexagenas faciat; sin summa prioris    
et pars confertur subeuntis prima, duorum 
signorum in medio numerum transique referque, 
triginta duplicat partes, pars tertia derit); 
et, quamvis quartum a quarto quis computet astrum, 
naufragium facient partes unius in ipsis.    
non igitur satis est signis numerasse trigona 
quadrative fidem quaeri per signa quaterna. 
quadrati si forte voles effingere formam, 
aut trinis paribus facies cum membra trigoni, 
hic poscit quintam partem centesima summa,    
illic amittit decimam. sic convenit ordo. 
et, quiscumque quater iunctis favet angulus usque, 
quaeque loca in triplici signarit linea ductu 
cum sinuata viae linquet dispendia recta, 
his natura dedit communi foedera lege    
inque vicem affectus et mutua iura favoris. 
quocirca non omnis habet genitura trigonis 
consensum signis, nec, cum sunt forte quadrata,    
continuo inter se servant commercia rerum. 
distat enim, partes consumat linea iustas 
detrectetne modum numeri, quem circulus ambit, 
nunc tris efficiens, nunc quattuor undique ductus, 
quos in plura iubet ratio procedere signa    
interdum, quam sunt numeris memorata per orbem. 
  Sed longe maior vis est per signa trigoni 
quam quibus est titulus sub quarto quoque quadratis. 
altior est horum summoto linea templo, 
illa magis vicina meat caeloque recedit    
et propius terras accedit visus eorum 
aeraque infectum nostras demittit ad auras. 
  Debilia alternis data sunt commercia signis, 
mutua nec magno consensu foedera servant, 
invita angusto quod linea flectitur orbe.    
nam, cum praeteriens formatur singula limes 
sidera et alterno devertitur angulus astro 
sexque per anfractus curvatur virgula in orbem, 
a Tauro venit in Cancrum, tum Virgine tacta 
Scorpion ingreditur, tum te, Capricorne, rigentem    
et geminos a te Pisces aversaque Tauri 
sidera contingens finit, qua coeperat, orbem. 
alterius ductus locus est per transita signa, 
utque ea praetereas quae sunt mihi singula dicta, 
flexibus et totidem similis sit circulus illi.    
tertia convexo conduntur signa recessu;    
transversos igitur fugiunt subeuntia visus,    
quod nimis inclinata iacent limisque videntur 
vicinoque latent: ex recto certior ictus. 
et, quia succedit convexo linea caelo,    
singula circuitu quae tantum transeat astra, 
visus eis procul est altoque vagatur Olympo 
et tenuis vires ex longo mittit in orbem. 
sed tamen est illis foedus sub lege propinqua, 
quod non diversum genus est coeuntibus astris,    
mascula sed maribus respondent, cetera sexus 
feminei secum iungunt commercia mundi. 
sic, quamquam alternis, par est natura figuris, 
et cognata iacent generis sub legibus astra. 
  Iam vero nulla est haerentibus addita signis    
gratia; nam consensus hebet, quia visus ademptus. 
in seducta ferunt animos, quae cernere possunt. 
sunt etiam adversi generis conexa per orbem 
mascula femineis semperque obsessa vicissim. 
[disparibus non ulla datur concordia signis]    
  Sexta quoque in nullas numerantur commoda vires, 
virgula per totum quod par non ducitur orbem 
sed duo signa ferit mediis summota quaternis, 
tertius absumpto ductus non sufficit orbe. 
  At, quae diversis e partibus astra refulgent    
per medium adverso mundum pendentia vultu 
et toto divisa manent contraria caelo 
septima quaeque, loco quamvis summota feruntur, 
ex longo tamen illa valent viresque ministrant 
vel bello vel pace suas, ut tempora poscunt,    
nunc foedus stellis, nunc et dictantibus iras. 
quod si forte libet, quae sunt contraria, signa 
per titulos celebrare suos sedesque, memento 
solstitium brumae, Capricornum opponere Cancro, 
Lanigerum Librae (par nox in utroque diesque est),    
Piscibus Erigonen, iuvenique urnaeque Leonem; 
Scorpios e summo cum fulget, Taurus in imo est, 
et cadit Arcitenens Geminis orientibus orbi. 
[hos servant inter sese contraria cursus] 
sed, quamquam adversis fulgent contraria signis,    
natura tamen interdum sociata feruntur, 
et genere amplexis concordia mutua surgit: 
mascula se paribus vel sic, diversa suorum 
respondent generi. Pisces et Virginis artus 
adversi volitant, sed amant communia iura,    
et vincit natura locum; sed vincitur ipsa 
temporibus, Cancerque tibi, Capricorne, repugnat 
femina femineo, quia brumae dissidet aestas. 
hinc rigor et glacies nivibusque albentia rura, 
hinc sitis et sudor nudusque in collibus orbis,    
aestivosque dies aequat nox frigida brumae. 
sic bellum natura gerit, discordat et annus, 
ne mirere in ea pugnantia sidera parte. 
at non Lanigeri signum Libraeque repugnant 
in totum, quia ver autumno tempore differt    
(fructibus hoc implet maturis, floribus illud) 
sed ratione pari est, aequatis nocte diebus, 
temporaque efficiunt simili concordia textu 
permixtosque dies mediis hiemem inter et aestum 
articulis uno servantia utrimque tenore    
quo minus infesto decertent sidera bello. 
talis erit ratio diversis addita signis. 
  His animadversis rebus quae proxima cura? 
noscere tutelas adiectaque numina signis 
et quae cuique deo rerum natura dicavit,    
cum divina dedit magnis virtutibus ora, 
condidit et varias sacro sub nomine vires, 
pondus uti rebus persona imponere posset. 
Lanigerum Pallas, Taurum Cytherea tuetur, 
formosos Phoebus Geminos; Cyllenie, Cancrum,    
Iuppiter, et cum matre deum regis ipse Leonem; 
spicifera est Virgo Cereris fabricataque Libra 
Vulcani; pugnax Mavorti Scorpios haeret; 
venantem Diana virum, sed partis equinae, 
atque angusta fovet Capricorni sidera Vesta;    
e Iovis adverso Iunonis Aquarius astrum est 
agnoscitque suos Neptunus in aethere Pisces. 
hinc quoque magna tibi venient momenta futuri, 
cum ratio tua per stellas et sidera curret 
argumenta petens omni de parte viasque    
artis, ut ingenio divina potentia surgat 
exaequentque fidem caelo mortalia corda. 
  Accipe divisas hominis per sidera partes 
singulaque imperiis propriis parentia membra, 
in quis praecipuas toto de corpore vires    
exercent. Aries caput est ante omnia princeps 
sortitus censusque sui pulcherrima colla 
Taurus, et in Geminis aequali bracchia sorte 
scribuntur conexa umeris, pectusque locatum 
sub Cancro est, laterum regnum scapulaeque Leonis,    
Virginis in propriam descendunt ilia sortem, 
Libra regit clunes, et Scorpios inguine gaudet, 
Centauro femina accedunt, Capricornus utrisque 
imperitat genibus, crurum fundentis Aquari 
arbitrium est, Piscesque pedum sibi iura reposcunt.    
  Quin etiam propriis inter se legibus astra 
conveniunt, ut certa gerant commercia rerum, 
inque vicem praestant visus atque auribus haerent 
aut odium foedusve gerunt, conversaque quaedam 
in semet proprio ducuntur prona favore.    
idcirco adversis non numquam <est> gratia signis, 
et bellum sociata gerunt; alienaque sede 
inter se generant coniunctos omne per aevum, 
a triquetrisque orti pugnant fugiuntque vicissim; 
quod deus, in leges mundum cum conderet omnem,    
affectus quoque divisit variantibus astris, 
atque aliorum oculos, aliorum contulit aures, 
iunxit amicitias horum sub foedere certo, 
<illis perpetuas statuit discordibus iras,>   a 
cernere ut inter se possent audireque quaedam, 
diligerent alia et noxas bellumque moverent, 
his etiam propriae foret indulgentia sortis, 
ut se diligerent semper sibique ipsa placerent; 
sicut naturas hominum plerasque videmus 
qui genus ex signis ducunt formantibus ortus. 
  Consilium ipse suum est Aries, ut principe dignum est,    
audit se Libramque videt, frustratur amando 
Taurum; Lanigero qui fraudem nectit et ultra 
fulgentis geminos audit per sidera Pisces, 
Virgine mens capitur visa. sic vexerat ante 
Europam dorso retinentem cornua laeva    
indutusque Iovi. Geminorum ducitur auris 
ad iuvenem aeternas fundentem Piscibus undas 
inque ipsos animus Pisces oculique Leonem. 
Cancer et adverso Capricornus conditus astro 
in semet vertunt oculos, in mutua tendunt    
auribus, et Cancri captatur Aquarius astu. 
at Leo cum Geminis aciem coniungit et aurem 
Centauro ferus et Capricorni diligit astrum. 
Erigone Taurum spectat sed Scorpion audit 
atque Sagittifero conatur nectere fraudem.    
Libra suos sequitur sensus solumque videndo 
Lanigerum atque animo complexa est Scorpion infra. 
ille videt Pisces, audit quae proxima Librae. 
nec non Arcitenens magno parere Leoni 
auribus atque oculis sinum fundentis Aquari    
conspicere assuevit solamque ex omnibus astris 
diligit Erigonen. contra Capricornus in ipsum 
convertit visus (quid enim mirabitur ille 
maius, in Augusti felix cum fulserit ortum?) 
auribus et summi captat fastigia Cancri.    
at nudus Geminis intendit Aquarius aurem 
sublimemque colit Cancrum spectatque reducta 
tela Sagittiferi. Pisces ad Scorpion acrem 
derexere aciem cupiuntque attendere Taurum. 
has natura vices tribuit, cum sidera fixit.    
his orti similis referunt per mutua sensus, 
audire ut cupiant alios aliosque videre, 
[horum odio nunc horum idem ducuntur amore] 
illis insidias tendant, captentur ab illis. 
  Quin adversa meant alterna trigona trigonis,    
alteraque in bellum diverso limite ducit 
linea. sic veri per totum consonat ordo. 
namque Aries, Leo et Arcitenens, sociata trigona 
signa, negant Chelis foedus totique trigono 
quod Gemini excipiunt fundens et Aquarius undas.    
idque duplex ratio cogit verum esse fateri, 
quod tria signa tribus signis contraria fulgent, 
quodque aeterna manent hominum bella atque ferarum. 
[humana est facies Librae, diversa Leonis] 
idcirco et cedunt pecudes, quod viribus amplis    
consilium est maius. victus Leo fulget in astris, 
aurea Lanigero concessit sidera pellis, 
ipse suae parti Centaurus tergore cedit, 
usque adeo est hominis virtus. quid mirer ab illis 
nascentis Librae superari posse trigono?    
  Nec sola est ratio quae dat nascentibus arma    
inque odium generat partus et mutua bella; 
sed plerumque manent inimica tertia quaeque 
lege, in transversum vultu defixa maligno, 
quodque, manent quaecumque loco contraria signa 
adversosque gerunt inter se septima visus,    
tertia quaeque illis utriusque trigona feruntur; 
ne sit mirandum si foedus non datur astris 
quae sunt adversis signis cognata trigona. 
quin etiam brevior ratio est per signa sequenda;    
nam, quaecumque nitent humana condita forma 
astra, manent illis inimica et victa ferarum. 
sed tamen in proprias secedunt singula mentes 
et privata gerunt secretis hostibus arma.    
  Lanigero genitis bellum est cum Virgine natis 
et Libra Geminisque et eis quos protulit Urna. 
in partus Tauri sub Cancro nata feruntur 
pectora et in Chelis et quae dant Scorpios acer 
et Pisces. at, quos Geminorum sidera formant,    
his cum Lanigero bellum est eiusque trigono. 
in Cancro genitos Capricorni semina laedunt 
et Librae partus et quos dat Virginis astrum 
quique sub aversi numerantur sidere Tauri. 
Lanigeri communis erit rabidique Leonis    
hostis, et a totidem bellum subscribitur astris. 
Erigone Cancrumque timet geminique sub arcu 
Centauri et Pisces et te, Capricorne, rigentem. 
maxima turba petit Libram, Capricornus et illi 
adversus Cancer, Iuvenis quod utrimque quadratum est,    
quaeque in Lanigeri numerantur signa trigonum. 
Scorpios in totidem fecundus creditur hostes; 
aequoreum iuvenem, Geminos, Taurum atque Leonem, 
Erigonen Libramque fugit metuendus et ipse, 
quique Sagittari veniunt de sidere partus.    
hos Geminis nati Libraque et Virgine et Urna 
depressisse volent. naturae lege iubente 
haec eadem, Capricorne, tuis inimica feruntur. 
at quos aeternis perfundit Aquarius undis, 
in pugnam Nemeaeus agit totumque trigonum,    
turba sub unius fugiens virtute ferarum. 
Piscibus exortos vicinus Aquarius urget 
et gemini fratres et quos dat Virginis astrum 
quique Sagittari descendunt sidera nati. 
  Per tot signorum species contraria surgent    
corpora totque modis totiens inimica creantur. 
idcirco nihil ex semet natura creavit 
foedere amicitiae maius nec rarius umquam; 
perque tot aetates hominum, tot tempora et annos,    
tot bella et varios etiam sub pace labores, 
cum Fortuna fidem quaerat, vix invenit usquam. 
unus erat Pylades, unus qui mallet Orestes    
ipse mori; lis una fuit per saecula mortis, 
alter quod raperet fatum, non cederet alter. 
[et duo, qui potuere sequi: vix noxia poenis, 
optavitque reum sponsor non posse reverti, 
sponsoremque reus timuit, ne solveret ipsum] 
at quanta est scelerum moles per saecula cuncta,    
quamque onus invidiae non excusabile terris! 
venales ad fata patres matrumque sepulcra 
<non posuere modum sceleri, sed fraude nefanda   a 
ipse deus Caesar cecidit, qua territus orbi>   b 
imposuit Phoebus noctem terrasque reliquit. 
quid loquar eversas urbes et prodita templa 
et varias pacis clades et mixta venena 
insidiasque fori, caedes in moenibus ipsis 
et sub amicitiae grassantem nomine turbam? 
in populo scelus est et abundant cuncta furoris.    
et fas atque nefas mixtum, legesque per ipsas 
saevit nequities; poenas iam noxia vincit. 
scilicet, in multis quoniam discordia signis 
corpora nascuntur, pax est sublata per orbem, 
et fidei rarum foedus paucisque tributum,    
utque sibi caelum sic tellus dissidet ipsa 
atque hominum gentes inimica sorte feruntur. 
  Si tamen et cognata cupis dinoscere signa, 
quae iungant animos et amica sorte ferantur, 
Lanigeri partus cum toto iunge trigono.    
simplicior tamen est Aries, meliusque Leone 
prosequitur genitos et te, Centaure, creatos 
quam colitur. namque est natura mitius astrum 
expositumque suae noxae, nec fraudibus ullis, 
nec minus ingenio molli quam corpore constans:    
illis est feritas signis praedaeque cupido, 
venalisque animus non umquam excedere cogit 
commoditate fidem, nec longa est gratia facti; 
plus tamen in duplici numerandum est roboris esse,    
cui commixtus homo est, quam te, Nemeaee, sub uno. 
at, cum Lanigeri partus sub utroque <laborant    
vique urgente dolent amborum astuque,> trigono   a 
non parcit; sed rara gerit pro tempore bella, 
quae feritas utriusque magis prorumpere cogit. 
idcirco et pax est signis et mixta querella.    
quin etiam Tauri Capricorno iungitur astrum, 
nec magis illorum coeunt ad foedera mentes; 
Virgineos etiam partus, quicumque creantur 
Tauro, complecti cupiunt, sed saepe queruntur. 
quos Geminique dabunt Chelaeque et Aquarius ortus 
unum pectus habent fideique immobile vinclum,    
magnus et in multos veniet successus amicos.    
Scorpios et Cancer fraterna in nomina ducunt 
ex semet genitos, nec non et Piscibus orti 
concordant illis. saepe est et subdolus actus:    
Scorpios aspergit noxas sub nomine amici; 
at, quibus in lucem Pisces venientibus adsunt, 
his non una manet semper sententia cordi, 
commutant animos interdum et foedera rumpunt 
ac repetunt, tectaeque lues sub fronte vagantur.    
sic erit ex signis odium tibi paxque notanda. 
  Nec satis hoc, tantum solis insistere signis:    
contemplare locum caeli sedemque vagarum. 
parte genus variant et vires linea mutat. 
nam sua quadratis veniunt, sua iura trigonis 
et quae per senos decurrit virgula tractus 
quaeque secat medium transverso limite caelum; 
distat enim surgatne eadem subeatne cadatne.    
hinc modo dat mundus vires, modo deterit idem,    
quaeque illic sumunt iras, huc acta reponunt. 
crebrius adversis odium est, cognata quadratis    
corpora censentur signis et amica trigonis. 
nec ratio obscura est; nam quartum quodque locavit 
eiusdem generis signum natura per orbem.    
quattuor aequali caelum discrimine signant 
in quibus articulos anni deus ipse creavit, 
ver Aries, Cererem Cancer Bacchumque ministrans 
Libra, caper brumam genitusque ad frigora piscis. 
nec non et duplici quae sunt conexa figura    
quartum quemque locum retinent; duo cernere Pisces 
et geminos iuvenes duplicemque in Virgine formam 
et duo Centauri licet uno corpora textu. 
sic et simplicibus signis stat forma quadrata; 
nam neque Taurus habet comitem, nec iungitur ulli    
horrendus Leo, nec metuit sine compare quemquam 
Scorpios, atque uno censetur Aquarius astro. 
sic quaecumque manent quadrato condita templo 
signa parem referunt numeris aut tempore sortem 
ac veluti cognata manent sub foedere tali.    
idcirco affines signant gradibusque propinquis 
accedunt unaque tenent sub imagine natos, 
quotquot cardinibus, <prona vertigine mundi    
naturae vires> propriae variante, moventur;   a 
quae, quamquam in partes divisi quattuor orbis 
sidera quadrata efficiunt, non lege quadrati 
censentur: minor est numeri quam cardinis usus. 
longior in spatium porrecta est linea maius    
quae tribus emensis signis facit astra trigona. 
haec ad amicitias imitantis iura gradumque 
sanguinis atque animis haerentia foedera ducunt, 
utque ipsa ex longo coeunt summota recessu, 
sic nos coniungunt maioribus intervallis. 
haec meliora putant, mentes quae iungere possunt, 
quam quae non numquam foedus sub sanguine fallunt.    
proxima vicinis subscribunt, tertia quaeque 
hospitibus. sic astrorum servabitur ordo. 
adde suas partes signis, sua partibus astra;    
nam nihil in totum servit sibi: mixta feruntur, 
ipsis dant in se partes capiuntque vicissim. 
quae mihi mox certo digesta sub ordine surgent.    
omnibus ex istis ratio est repetenda per artem, 
pacata infestis signa ut discernere possis. 
  Perspice nunc tenuem visu rem, pondere magnam 
et tantum Graio signari nomine passam, 
dodecatemoria, in titulo signantia causas.    
nam, cum tricenas per partes sidera constent, 
rursus bis senis numerus diducitur omnis; 
ipsa igitur ratio binas in partibus esse 
dimidiasque docet partes. his finibus ecce 
dodecatemorium constans, bis senaque tanta    
omnibus in signis; quae mundi conditor ille 
attribuit totidem numero fulgentibus astris, 
ut sociata forent alterna sidera sorte, 
et similis sibi mundus, et omnia in omnibus astra, 
quorum mixturis regeret concordia corpus    
et tutela foret communi mutua causa. 
in terris geniti tali sub lege creantur;    
idcirco, quamquam signis nascantur eisdem,    
diversos referunt mores inimicaque vota; 
et saepe in peius derrat natura, maremque 
femina subsequitur: miscentur sidere partus,    
singula divisis variant quod partibus astra, 
dodecatemoriis proprias mutantia vires. 
  Nunc, quod sit cuiusque, canam, quove ordine constent, 
ne vagus ignotis signorum partibus erres. 
ipsa suo retinent primas in corpore partes    
sidera, vicinae subeuntibus attribuuntur, 
cetera pro numero ducunt ex ordine partes, 
ultima et extremis ratio conceditur astris. 
singula sic retinent binas in sidere quoque 
dimidiasque eius partes, et summa repletur    
sortibus exactis triginta sidere in omni. 
  Nec genus est unum, ratio nec prodita simplex, 
pluribus inque modis verum natura locavit 
diduxitque vias voluitque per omnia quaeri. 
haec quoque comperta est ratio sub nomine eodem.    
quacumque in parti nascentum tempore Luna 
constiterit, numeris hanc ter dispone quaternis, 
sublimi totidem quia fulgent sidera mundo. 
inde suas illi signo, quo Luna refulsit, 
quaeque hinc defuerant partes numerare memento.    
proxima tricenas pariterque sequentia ducunt. 
[hic ubi deficiet numerus, tunc summa relicta 
in binas sortes adiecta parte locetur 
dimidia, reliquis tribuantur ut ordine signis] 
in quo destituent, eius tum Luna tenebit    
dodecatemorium signi; post cetera ducet 
ordine quodque suo, sicut stant astra locata. 
  Haec quoque te ratio ne fallat, percipe paucis 
(maior in effectu minor est) de partibus ipsis 
dodecatemorii quota sit quod dicitur esse    
dodecatemorium. namque id per quinque notatur 
partes; nam totidem praefulgent sidera caelo 
quae vaga dicuntur, ducunt et singula sortes 
dimidias, viresque in eis et iura capessunt. 
in quo quaeque igitur stellae quandoque locatae    
dodecatemorio fuerint spectare decebit; 
cuius enim stella in fines in sidere quoque 
inciderit, dabit effectus in viribus eius. 
undique miscenda est ratio per quam omnia constant. 
verum haec posterius proprio cuncta ordine reddam;    
nunc satis est docuisse suos ignota per usus, 
ut, cum perceptis steterit fiducia membris, 
sic totum corpus facili ratione notetur 
et bene de summa veniat post singula carmen. 
ut rudibus pueris monstratur littera primum    
per faciem nomenque suum, tum ponitur usus, 
tum coniuncta suis formatur syllaba nodis, 
hinc verbi structura venit per membra legendi, 
tunc rerum vires atque artis traditur usus 
perque pedes proprios nascentia carmina surgunt,    
singulaque in summam prodest didicisse priora 
(quae nisi constiterint primis fundata elementis, 
effluat in vanum rerum praeposterus ordo    
versaque quae propere dederint praecepta magistri),    
sic mihi per totum volitanti carmine mundum    
erutaque abstrusa penitus caligine fata, 
Pieridum numeris etiam modulata, canenti 
quoque deus regnat revocanti numen in artem, 
per partes ducenda fides et singula rerum 
sunt gradibus tradenda suis, ut, cum omnia certa    
notitia steterint, proprios revocentur ad usus. 
ac, velut, in nudis cum surgunt montibus urbes, 
conditor et vacuos muris circumdare colles 
destinat, ante manus quam temptet scindere fossas, 
fervit opus (ruit ecce nemus, saltusque vetusti    
procumbunt solemque novum, nova sidera cernunt, 
pellitur omne loco volucrum genus atque ferarum, 
antiquasque domos et nota cubilia linquunt, 
ast alii silicem in muros et marmora templis 
rimantur, ferrique rigor per pignora nota    
quaeritur, hinc artes, hinc omnis convenit usus), 
tum demum consurgit opus, cum cuncta supersunt, 
ne medios rumpat cursus praepostera cura, 
sic mihi conanti tantae succedere moli 
materies primum rerum, ratione remota,    
tradenda est, ratio sit ne post irrita neve 
argumenta novis stupeant nascentia rebus. 
  Ergo age noscendis animum compone sagacem 
cardinibus, qui per mundum sunt quattuor omnes 
dispositi semper mutantque volantia signa:    
unus ab exortu caeli nascentis in orbem, 
qua primum terras aequali limite cernit, 
alter ab adversa respondens aetheris ora, 
unde fugit mundus praecepsque in Tartara tendit; 
tertius excelsi signat fastigia caeli,    
quo defessus equis Phoebus subsistit anhelis 
reclinatque diem mediasque examinat umbras; 
ima tenet quartus fundato nobilis orbe, 
in quo principium est reditus finisque cadendi 
sideribus, pariterque occasus cernit et ortus.    
haec loca praecipuas vires summosque per artem 
fatorum effectus referunt, quod totus in illis 
nititur aeternis veluti compagibus orbis; 
quae nisi perpetuis alterna sorte volantem 
cursibus excipiant nectantque in vincula, bina    
per latera atque imum templi summumque cacumen, 
dissociata fluat resoluto machina mundo. 
  Sed diversa tamen vis est in cardine quoque, 
et pro sorte loci variant atque ordine distant. 
primus erit, summi qui regnat culmine caeli    
et medium tenui partitur limite mundum; 
quem capit excelsa sublimem Gloria sede 
(scilicet haec tutela decet fastigia summa), 
quidquid ut emineat sibi vindicet et decus omne 
asserat et varios tribuendo regnet honores.    
hinc favor et species atque omnis gratia vulgi, 
reddere iura foro, componere legibus orbem 
foederibusque suis externas iungere gentes 
et pro sorte sua cuiusque extollere nomen. 
proximus, est ima quamquam statione locatus,    
sustinet aeternis nixum radicibus orbem, 
effectu minor in specie sed maior in usu. 
fundamenta tenet rerum censusque gubernat, 
quam rata sint fossis, scrutatur, vota metallis 
atque ex occulto quantum contingere possit.    
tertius, aequali terris in parte nitentem 
qui tenet exortum, qua primum sidera surgunt, 
unde dies redit et tempus describit in horas, 
hinc inter Graias horoscopos editur urbes, 
nec capit externum, proprio quia nomine gaudet.    
hunc penes arbitrium vitae est, hic regula morum, 
fortunamque dabit rebus, ducetque per artes, 
qualiaque excipiant nascentis tempora prima, 
quos capiant cultus, quali sint sede creati, 
utcumque admixtis subscribent viribus astra.    
ultimus, emenso qui condit sidera mundo 
occasumque tenens summersum despicit orbem, 
pertinet ad rerum summas finemque laborum, 
coniugia atque epulas extremaque tempora vitae 
otiaque et coetus hominum cultusque deorum.    
  Nec contentus eris percepto cardine quoque: 
intervalla etiam memori sunt mente notanda 
per maius dimensa suas reddentia vires. 
quidquid ab exortu summum curvatur in orbem, 
aetatem primam nascentisque asserit annos.    
quod summo premitur devexum culmine mundi 
donec ad occasus veniat, puerilibus annis 
succedit teneramque regit sub sede iuventam. 
quae pars occasus aufert imumque sub orbem 
descendit, regit haec maturae tempora vitae    
perpetua serie varioque exercita cursu. 
at, qua perficitur cursus redeunte sub ortum, 
tarda supinatum lassatis viribus arcum 
ascendens, seros demum complectitur annos 
labentemque diem vitae tremulamque senectam.    
  Omne quidem signum sub qualicumque figura 
partibus inficitur mundi; locus imperat astris 
et dotes noxamque facit; vertuntur in orbem 
singula et accipiunt vires caeloque remittunt. 
vincit enim natura loci legesque ministrat    
finibus in propriis et praetereuntia cogit 
esse sui moris, vario nunc ditia honore, 
nunc sterilis poenam referentia sidera sedis. 
quae super exortum est a summo tertia caelo, 
infelix regio rebusque inimica futuris    
et vitio fecunda nimis; nec sola, sed illi 
par erit, adverso quae fulget sidere sedes 
iuncta sub occasu. neu praestet, cardine mundi 
utraque praetenta fertur deiecta ruina. 
porta laboris erit: scandendum est atque cadendum.    
nec melior super occasus contraque sub ortu 
sors agitur mundi: praeceps haec, illa supina 
pendens aut metuit vicino cardine finem 
aut fraudata cadet. merito Typhonis habentur 
horrendae sedes, quem Tellus saeva profudit,    
cum bellum caelo peperit nec matre minores 
exstiterunt partus. sed fulmine rursus in alvum 
compulsi, montesque super rediere cadentes, 
cessit et in tumulum belli vitaeque Typhoeus. 
ipsa tremit mater flagrantem monte sub Aetna.    
at, quae fulgentis sequitur fastigia caeli 
proxima, neve ipsi cedat, cui iungitur, astro 
spe melior, palmamque petens victrixque priorum 
altius insurgit: summae comes addita finis, 
in peiusque manent cursus nec vota supersunt.    
quocirca minime mirum, si proxima summo 
atque eadem integrior Fortunae sorte dicatur 
cui titulus Felix. censum sic proxima Graiae 
nostra subit linguae vertitque a nomine nomen. 
Iuppiter hac habitat: venerandam crede regenti.    
huic in perversum similis deiecta sub orbe 
imaque summersi contingens culmina mundi, 
adversa quae parte nitet, defessa peracta 
militia rursusque novo devota labori 
cardinis et subitura iugum sortemque potentem    
nondum sentit onus mundi, iam sperat honorem. 
Daemonien memorant Grai, Romana per ora 
quaeritur inversus titulus. sub corde sagaci 
conde locum numenque loci nomenque potentis, 
quae tibi posterius magnos revocentur ad usus.    
hic momenta manent nostrae plerumque salutis 
bellaque morborum caecis pugnantia telis, 
viribus ambiguam geminis casusque deique 
nunc huc nunc illuc sortem mutantis utraque. 
sed medium post astra diem curvataque primum    
culmina nutantis summo de vertice mundi 
aethra Phoebus alit; sub quo quae corpora nostra 
concipiunt vitia et fortunam, ex viribus eius 
decernunt. Deus ille locus sub nomine Graio 
dicitur. huic adversa nitens, quae prima resurgit    
sedibus ex imis iterumque reducit Olympum, 
pars mundi fratrumque vices mortesque gubernat; 
et dominam agnoscit Phoeben, fraterna videntem 
regna per adversas caeli fulgentia partes 
fataque damnosis imitantem finibus oris.    
huic parti Dea nomen erit Romana per ora, 
Graecia voce sua titulum designat eundem. 
arce sed in caeli, qua summa acclivia finem 
inveniunt, qua principium declivia sumunt, 
culminaque insurgunt occasus inter et ortus    
suspenduntque suo libratum examine mundum, 
asserit hanc Cytherea sibi per sidera sedem 
et velut in facie mundi sua collocat ora, 
per quae humana regit. propria est haec reddita parti 
vis, ut conubia et thalamos taedasque gubernet:    
haec tutela decet Venerem, sua tela movere. 
nomen erit Fortuna loco, quod percipe mente, 
ut brevia in longo compendia carmine praestem. 
at, qua subsidit converso cardine mundus 
fundamenta tenens, aversum et suspicit orbem    
ac media sub nocte iacet, Saturnus in illa 
parte suas agitat vires, deiectus et ipse 
imperio quondam mundi solioque deorum, 
et pater in patrios exercet numina casus 
fortunamque senum.   a 
titulus, quem Graecia fecit,   b 
Daemonium signat dignas pro nomine vires. 
nunc age surgentem primo de cardine mundum 
respice, qua solitos nascentia signa recursus    
incipiunt, viridis gelidis et Phoebus ab undis 
enatat et fulvo paulatim accenditur igni 
asperum iter temptans,   a 
Aries qua ducit Olympum.   b 
haec tua templa ferunt, Maia Cyllenie nate,    
pro facie signata nota, quod nomen et ipsi 
auctores tibi dant.   a 
una est tutela duorum:   b 
[nascentum atque patrum. quae tali condita parte est] 
in qua fortunam natorum condidit omnem    
natura, ex illa suspendit vota parentum. 
unus in occasu locus est super. ille ruentem 
praecipitat mundum terris et sidera mergit, 
tergaque prospectat Phoebi, qui viderat ora;    
ne mirere, nigri si Ditis ianua fertur 
et finem vitae retinet<que repagula mortis.> 
hic etiam ipse dies moritur, tellusque per orbem 
surripit et noctis captum sub carcere claudit. 
nec non et fidei tutelam vindicat ipsi    
pectoris et pondus. tanta est in sede potestas 
quae vocat et condit Phoebum recipitque refertque, 
consummatque diem. tali sub sorte notandae 
templorum tibi sunt vires: quae pervolat omnis 
astrorum series ducitque et commodat illis    
ipsa suas leges, stellaeque ex ordine certo, 
ut natura sinit, lustrant, variasque locorum 
efficiunt vires, utcumque aliena capessunt 
regna et in externis subsidunt hospita castris. 
haec mihi sub certa stellarum parte canentur;    
nunc satis est caeli partes titulosque notasse 
effectusque loci per se cuiusque deosque. 
[cui parti nomen posuit, qui condidit artem, 
octotropos; per quod stellae diversa volantes 
quos reddant motus, proprio venit ordine rerum]."
79,Manilius,astro_3,"In nova surgentem maioraque viribus ausum 
nec per inaccessos metuentem vadere saltus 
ducite, Pierides. vestros extendere fines 
conor et ignotos in carmina ducere census. 
non ego in excidium caeli nascentia bella,      
fulminis et flammis partus in matre sepultos, 
non coniuratos reges Troiaque cadente 
Hectora venalem cineri Priamumque ferentem, 
Colchida nec referam vendentem regna parentis 
et lacerum fratrem stupro, segetesque virorum      
taurorumque trucis flammas vigilemque draconem 
et reduces annos auroque incendia facta 
et male conceptos partus peiusque necatos; 
non annosa canam Messenes bella nocentis, 
septenosve duces ereptaque fulmine flammis      
moenia Thebarum et victam quia vicerat urbem, 
germanosve patris referam matrisque nepotes, 
natorumve epulas conversaque sidera retro 
ereptumque diem, nec Persica bella profundo 
indicta et magna pontum sub classe latentem      
immissumque fretum terris, iter aequoris undis; 
non regis magni spatio maiore canenda 
quam sunt acta loquar. Romanae gentis origo, 
quotque duces urbis tot bella atque otia, et omnis 
in populi unius leges ut cesserit orbis,      
differtur. facile est ventis dare vela secundis 
fecundumque solum varias agitare per artes 
auroque atque ebori decus addere, cum rudis ipsa 
materies niteat. speciosis condere rebus 
carmina vulgatum est, opus et componere simplex.      
at mihi per numeros ignotaque nomina rerum 
temporaque et varios casus momentaque mundi 
signorumque vices partesque in partibus ipsis 
luctandum est. quae nosse nimis, quid, dicere quantum est? 
carmine quid proprio? pedibus quid iungere certis?      
huc ades, o quicumque meis advertere coeptis 
aurem oculosque potes, veras et percipe voces. 
impendas animum; nec dulcia carmina quaeras: 
ornari res ipsa negat contenta doceri. 
et, siqua externa referentur nomina lingua,      
hoc operis, non vatis erit: non omnia flecti 
possunt, et propria melius sub voce notantur. 
  Nunc age subtili rem summam perspice cura, 
quae tibi praecipuos usus monstrata ministret 
et certas det in arte vias ad fata videnda,      
si bene constiterit vigilanti condita sensu. 
principium rerum et custos natura latentum 
(cum tantas strueret moles per moenia mundi 
et circum fusis orbem concluderet astris 
undique pendentem in medium, diversaque membra      
ordinibus certis sociaret corpus in unum, 
aeraque et terras flammamque undamque natantem 
mutua in alternum praebere alimenta iuberet, 
ut tot pugnantis regeret concordia causas 
staretque alterno religatus foedere mundus),      
exceptum a summa nequid ratione maneret 
et quod erat mundi mundo regeretur ab ipso, 
fata quoque et vitas hominum suspendit ab astris, 
quae summas operum partes, quae lucis honorem, 
quae famam assererent, quae numquam fessa volarent.      
quae, quasi, per mediam, mundi praecordia, partem 
disposita, obtineant, Phoebum lunamque vagasque 
evincunt stellas nec non vincuntur et ipsa, 
his regimen natura dedit, propriasque sacravit 
unicuique vices sanxitque per omnia summam,      
undique uti fati ratio traheretur in unum. 
nam, quodcumque genus rerum, quotcumque labores 
quaeque opera atque artes, quicumque per omnia casus 
humana in vita poterant contingere, sorte 
complexa est, tot et in partes, quot et astra locarat,      
disposuit, certasque vices, sua munera cuique 
attribuit, totumque hominis per sidera censum 
ordine sub certo duxit, pars semper ut eidem 
confinis parti vicinis staret in astris. 
horum operum sortes ad singula signa locavit,      
non ut in aeterna caeli statione manerent 
et cunctos hominum pariter traherentur in ortus 
ex isdem repetita locis, sed tempore sedes 
nascentum acciperent proprias signisque migrarent 
atque alias <alii> sors quaeque accederet astro,      
ut caperet genitura novam per sidera formam 
nec tamen incerto confunderet omnia motu. 
sed, cum pars operum quae prima condita sorte est 
accepit propriam nascentis tempore sedem, 
cetera succedunt signisque sequentibus haerent.      
ordo ducem sequitur donec venit orbis in orbem. 
has autem facies rerum per signa locatas, 
in quibus omnis erit fortunae condita summa, 
ut cursu stellae septem laeduntve iuvantve 
cardinibusve movet divina potentia mundum,      
sic felix aut triste venit per singula fatum, 
talis et illius sors est speranda negoti. 
haec mihi sollemni sunt ordine cuncta canenda 
et titulis signanda suis rerumque figuris, 
ut pateat positura operum nomenque genusque.      
  Fortunae sors prima data est. hoc illa per artem 
censetur titulo, quia proxima continet in se 
fundamenta domus domuique haerentia cuncta: 
qui modus in servis, qui sit concessus in arvis 
quamque datum magnas operum componere moles,      
ut vaga fulgentis concordant sidera caeli. 
post hinc militiae locus est, qua quidquid in armis 
quodque peregrinas inter versantibus urbes 
accidere assuevit titulo comprenditur uno. 
tertia ad urbanos statio est numeranda labores      
(hoc quoque militiae genus est, civilibus actis 
compositum) fideique tenet parentia vincla; 
format amicitias et saepe cadentia frustra 
officia, et cultus contingant praemia quanta 
edocet, appositis cum mundus consonat astris.      
iudiciorum opus in quarto natura locavit 
fortunamque fori: fundentem verba patronum 
pendentemque reum lingua labrisque loquentis 
impositum, et populo nudantem condita iura 
atque expensa sua solventem iurgia fronte,      
cum iudex veri nihil amplius advocat ipso. 
quidquid propositas inter facundia leges 
efficit, hoc totum partem concessit in unam 
atque, utcumque regunt dominantia sidera, paret. 
quintus coniugio gradus est per signa dicatus      
et socios tenet, et committens hospita iura 
iungitur et similis coniungens foedus amicos. 
in sexta dives numeratur copia sede 
atque adiuncta salus rerum, quarum altera quanti 
contingant usus monet, altera quam diuturni,      
sidera ut inclinant vires et templa gubernant. 
septima censetur saevis horrenda periclis, 
si male subscribunt stellae per signa locatae. 
nobilitas tenet octavam, qua constat honoris 
condicio et famae modus et genus et specioso      
gratia praetexto. nonus locus occupat omnem 
natorum sortem dubiam patriosque timores 
omniaque infantum mixta nutricia turba. 
huic vicinus erit, vitae qui continet actum, 
in quo sortimur mores, et qualibus omnis      
formetur domus exemplis, quamque ordine certo 
ad sua compositi discedant munera servi. 
praecipua undecima pars est in sorte locata, 
quae summam nostri semper viresque gubernat, 
quaque valetudo constat, nunc libera morbis,      
nunc oppressa, movent ut mundum sidera cumque. 
non alia est sedes, tempusve genusve medendi 
quae sibi deposcat vel cuius tempore praestet 
auxilium et vitae sucos miscere salubris. 
ultimus et totam concludens ordine summam      
rebus apiscendis labor est, qui continet omnis 
votorum effectus, et, quae sibi quisque suisque 
proponit studia atque artes, haec irrita ne sint. 
seu ferat officium nutus blanditus in omnis, 
aspera sive foro per litem iurgia temptet,      
fortunamve petat pelago ventisque sequatur, 
seu Cererem plena vincentem credita messe 
aut repetat Bacchum per pinguia musta fluentem, 
hac in parte dies atque hac momenta dabuntur, 
si bene convenient stellae per signa sequentes;      
quarum ego posterius vires in utrumque valentis 
ordine sub serto reddam, cum pandere earum 
incipiam effectus. nunc, ne permixta legentem 
confundant, nudis satis est insistere membris. 
  Et, quoniam certo digestos orbe labores      
nominaque in numerum viresque exegimus omnis 
(athla vocant Grai, quae cuncta negotia rerum 
in genera et partes bis sex divisa coercent), 
nunc, quibus accedant signis quandoque, canendum est. 
perpetuas neque enim sedes eademve per omnis      
sidera nascentis retinent, sed tempore mutant, 
nunc huc nunc illuc signorum mota per orbem, 
incolumis tamen ut maneat qui conditus ordo est. 
ergo age, ne falsa variet genitura figura, 
si sua quemque voles revocare ad signa laborem,      
Fortunae conquire locum per sidera cuncta, 
quae primum est aerumnosis pars dicta sub athlis. 
qui tibi cum fuerit certa ratione repertus, 
cetera praedicto subeuntibus ordine signis 
coniunges, teneant proprias ut singula sedes.      
et, ne forte vagus Fortunae quaerere sedem 
incipias, duplici certam ratione capesse. 
cum tibi, nascentis percepto tempore, forma 
constiterit caeli, stellis ad signa locatis, 
transverso Phoebus si cardine celsior ibit      
qui tenet exortum vel qui demergit in undas, 
per tempus licet affirmes natum esse diei. 
at, si subiectis senis fulgebit in astris 
inferior dextra laevaque tenentibus orbem 
cardinibus, noctis fuerit per tempora natus.      
haec tibi cum fuerint certo discrimine nota, 
tunc, si forte dies nascentem exceperit alma, 
a sole ad lunam numerabis in ordine partes 
signorum, ortivo totidem de cardine duces, 
quem bene partitis memorant horoscopon astris.      
in quodcumque igitur numerus pervenerit astrum 
hoc da Fortunae. iunges tum cetera signis 
athla suis, certo subeuntibus ordine cunctis. 
at, cum obducta nigris nox orbem texerit alis, 
siquis erit qui tum materna excesserit alvo,      
verte vias, sicut naturae vertitur ordo. 
consule tum Phoeben imitantem lumina fratris 
semper et in proprio regnantem tempore noctis; 
quotque ab ea Phoebus partes et signa recedit 
tot numerare iubet fulgens horoscopos a se.      
hunc Fortuna locum teneat subeuntibus athlis, 
ordine naturae sicut sunt cuncta locata. 
  Forsitan et quaeras, agili rem corde notandam, 
qua ratione queas, natalis tempore, nati 
exprimere immerso surgentem horoscopon orbe.      
quod nisi subtili visum ratione tenetur, 
fundamenta ruunt artis nec consonat ordo; 
cardinibus quoniam falsis, qui cuncta gubernant, 
mentitur faciem mundus nec constat origo 
flexaque momento variantur sidera templi.      
sed, quanta effectu, res est tam plena laboris 
cursibus aeternis mundum per signa volantem, 
ut totum lustret curvatis arcubus orbem, 
exprimere et vultus eius componere certos 
ac tantae molis minimum deprendere punctum:      
quae pars exortum vel quae fastigia mundi 
<obtineat summi demersosve aequoris undis>     a 
auferat occasus aut imo sederit orbe. 
  Nec me vulgatae rationis praeterit ordo, 
quae binas tribuit signis surgentibus horas 
et paribus spatiis aequalia digerit astra,      
ut parte ex illa, qua Phoebi coeperit orbis, 
discedat numerus summamque accommodet astris, 
donec perveniat nascentis tempus ad ipsum, 
atque, ubi substiterit, signum dicatur oriri. 
sed iacet obliquo signorum circulus orbe,      
atque alia inflexis oriuntur sidera membris, 
ast illis magis est rectus surgentibus ordo, 
ut propius nodis aliquod vel longius astrum est. 
vix finit luces Cancer, vix bruma reducit, 
quam brevis ille iacet, tam longus circulus hic est;      
Libra Ariesque parem reddunt noctemque diemque. 
sic media extremis pugnant extremaque summis. 
nec nocturna minus variant quam tempora lucis, 
sed tantum adversis idem stat mensibus ordo. 
in tam dissimili spatio variisque dierum      
umbrarumque modis quis credere possit in auras 
omnia signa pari mundi sub lege meare? 
adde quod incerta est horae mensura neque ullam 
altera par sequitur, sed, sicut summa dierum 
vertitur, et partes surgunt rursusque recedunt;      
cum tamen, in quocumque dies deducitur astro, 
sex habeat supra terras, sex signa sub illis. 
quo fit ut in binas non possint omnia nasci, 
cum spatium non sit sibi par pugnantibus horis, 
si modo bis senae servantur luce sub omni,      
quem numerum debet ratio sed non capit usus. 
  Nec tibi constabunt aliter vestigia veri, 
ni, lucem noctemque paris dimensus in horas, 
in quantum vario pateant sub tempore noris, 
regulaque exacta primum formetur in hora      
quae surgens sidensque diem perpendat et umbras. 
haec erit, in Libra cum lucem vincere noctes 
incipiunt vel cum medio concedere vere. 
tunc etenim solum bis senas tempora in horas 
aequa patent, medio quod currit Phoebus Olympo.      
is cum per gelidas hiemes summotus in austros 
fulget in octava Capricorni parte biformis, 
tunc angusta dies vernalis fertur in horas 
dimidiam atque novem, sed nox oblita diei 
bis septem apposita, numerus ne claudicet, hora      
dimidia. sic in duodenas exit utrimque 
et redit in solidum natura condita summa. 
inde cadunt noctes surguntque in tempora luces, 
nunc huc nunc illuc gradibus per sidera certis      
impulsae, quorum ratio manifesta per artem 
collecta est venietque suo per carmina textu, 
donec ad ardentis pugnarunt sidera Cancri;      
atque ibi conversis vicibus mutantur in horas 
brumalis, noctemque dies lucemque tenebrae 
hibernam referunt, alternaque tempora vincunt. 
atque haec est illas demum mensura per oras      
quas rigat aestivis gravidus torrentibus amnis 
Nilus et erumpens imitatur sidera mundi 
per septem fauces atque ora fugantia pontum. 
  Nunc age, quot stadiis et quanto tempore surgant      
sidera, quotque cadant, animo cognosce sagaci, 
ne magna in brevibus lateant compendia dictis. 
nobile Lanigeri sidus, quod cuncta sequuntur, 
dena quater stadia exoriens duplicataque ducit 
cum cadit, atque horam surgens eiusque trientem      
occupat, occiduus geminat. tum cetera signa 
octonis crescunt stadiis orientia in orbem 
et totidem amittunt gelidas vergentia in umbras. 
hora novo crescit per singula signa quadrante 
tertiaque e quinta pars parte inducitur eius.      
haec sunt ad Librae sidus surgentibus astris 
incrementa: pari momento damna trahuntur 
cum subeunt orbem. rursusque a sidere Librae 
ordine mutato paribus per tempora versa 
momentis redeunt. nam, per quot creverat astrum      
Lanigeri stadia aut horas, tot Libra recedit; 
occiduusque Aries spatium tempusque cadendi 
quod tenet, in tantum Chelae consurgere perstant. 
excipiunt vicibus se signa sequentia versis. 
haec ubi constiterint vigilanti condita mente      
iam facile est tibi, quod quandoque horoscopet astrum, 
noscere, cum liceat certis surgentia signa 
ducere temporibus propriasque ascribere in horas, 
partibus ut ratio signo ducatur ab illo, 
in quo Phoebus erit, quarum mihi reddita summa est.      
  Sed neque per terras omnis mensura dierum 
umbrarumque eadem est, simili nec tempora summa 
mutantur: modus est varius ratione sub una. 
nam, qua Phrixei ducuntur vellera signi 
Chelarumque fides iustaeque examina Librae,      
omnia consurgunt binas ibi signa per horas, 
quod medius recto praeciditur ordine mundus 
aequalisque super transversum vertitur axem. 
illic perpetua iunguntur pace diebus 
obscurae noctes; aequo stat foedere tempus;      
nec manifesta patet falsi fallacia mundi, 
sed similis simili toto nox redditur aevo; 
omnibus autumnus signis, ver omnibus unum, 
una quod aequali lustratur linea Phoebo. 
nec refert illic quo sol decurrat in astro,      
litoreumne coquat Cancrum contrane feratur, 
[sideribus mediis an quae sint quattuor inter] 
quod, quamquam per tris signorum circulus arcus 
obliquus iaceat, recto tamen ordine zonae 
consurgunt supra caput in terrasque feruntur      
et paribus spatiis per singula lustra resurgunt, 
ac bene diviso mundus latet orbe patetque. 
at, simul ex illa terrarum parte recedas, 
quidquid ad extremos temet provexerit axes 
per convexa gradus gressum fastigia terrae,      
quam tereti natura solo decircinat orbem 
in tumidum et mediam mundo suspendit ab omni,++ 
ergo ubi conscendes orbem scandensque rotundum 
degrediere simul, fugiet pars altera terrae, 
altera reddetur. sed, quantum inflexeris orbem,      
tantum inclinabit caeli positura volantis, 
et modo quae fuerant surgentia limite recto 
sidera curvato ducentur in aethera tractu, 
atque erit obliquo signorum balteus orbe 
qui transversus erat, statio quando illius una est,      
nostrae mutantur sedes. ergo ipsa moveri 
tempora iam ratio cogit variosque referre 
sub tali regione dies, cum sidera flexo 
ordine conficiant cursus obliqua malignos, 
longius atque aliis aliud propiusve recumbat.      
pro spatio mora magna datur: quae proxima nobis 
consurgunt, longos caeli visuntur in orbes; 
ultima quae fulgent, celeris merguntur in umbras. 
et, quanto ad gelidas propius quis venerit Arctos, 
tam magis effugiunt oculos brumalia signa,      
vixque ortis occasus erit. si longius inde 
procedat, totis condentur singula membris 
tricenasque trahent conexo tempore noctes 
et totidem luces adiment. sic parva dierum 
efficitur mora et attritis consumitur horis      
paulatimque perit, spatio fugientibus astris. 
pluraque, per partes surrepto tempore, signa 
quaerentur medio terrae celata tumore 
abducentque simul Phoebum texentque tenebras, 
mensibus ereptis donec sit debilis annus.      
si vero natura sinat sub vertice caeli, 
quem gelidus rigidis fulcit compagibus axis, 
aeternas super ire nives orbemque rigentem 
prona Lycaoniae spectantem membra puellae, 
stantis erit caeli species, laterumque meatu      
turbinis in morem recta vertigine curret. 
inde tibi obliquo sex tantum signa patebunt 
circuitu, nullos umquam fugientia visus 
sed teretem acclini mundum comitantia spira. 
hic erit una dies per senos undique menses      
dimidiumque trahens contextis lucibus annum, 
numquam erit occiduus quod tanto tempore Phoebus, 
dum bis terna suis perlustrat cursibus astra, 
sed circum volitans recto versabitur orbe. 
at, simul e medio praeceps descenderit orbe      
inferiora petens deiecto sidera curru 
et dabit in pronum laxas effusus habenas, 
per totidem menses iunget nox una tenebras 
vertice sub caeli. nam quisquis spectat ab axe, 
dimidium e toto mundi videt orbe rotundi,      
pars latet inferior; neque enim circumvenit illum 
recta acies, mediaque tenus distenditur alvo. 
effugit ergo oculos summo spectantis ab orbe 
dum sex summersis vectatur Phoebus in astris, 
abducitque simul luces tenebrasque relinquit      
sideribus, donec totidem, quot mensibus actis 
cesserat, inde redit geminasque ascendit ad Arctos. 
hic locus in binas annum noctesque diesque 
per duo partitae dirimit divortia terrae. 
  Et, quoniam quanto varientur tempora motu      
et quibus e causis dictum est, nunc accipe, signa 
quot surgant in quoque loco cedantque per horas, 
partibus ut prendi possint orientia certis, 
ne falsus dubia ratione horoscopos erret. 
atque hoc in totum certa sub lege sequendum est,      
singula quod nequeunt, per tot distantia motus, 
temporibus numerisque suis exacta referri. 
a me sumat iter positum, sibi quisque sequatur 
perque suos tendat gressus, mihi debeat artem. 
quacumque hoc parti terrarum quisque requiret,      
deducat proprias noctemque diemque per horas 
maxima sub Cancro minimis quae cingitur umbris; 
et sextam summae, fuerit quae forte, diurnae 
vicino tribuat post Cancri templa Leoni; 
at quae nocturnis fuerit mensura tenebris      
in totidem partes simili ratione secanda est, 
ut, quantum una ferat, tantum tribuatur ad ortus 
temporis averso nascenti sidere Tauro. 
has inter quasque accipiet Nemeeius horas 
quod discrimen erit, per tris id divide partes,      
tertia ut accedat Geminis, qua tempora Tauri 
vincant, atque eadem Cancro similisque Leoni, 
sed certa sub lege, prioris semper ut astri      
incolumem servent summam crescantque novando. 
sic erit ad summam ratio perducta priorem      
quam modo divisis Nemeaeus duxerit horis. 
inde pari Virgo procedat temporis auctu. 
his usque ad Chelas horarum partibus aucta      
per totidem e Libra decrescent sidera partes. 
et, quantis in utrumque moris tollentur ad ortus, 
diversam in sortem tantis mergentur ad umbras. 
haec erit horarum ratio ducenda per orbem 
<signorum: nunc in noscenda pone laborem>     a 
illa, quot stadiis oriantur quaeque cadantque. 
quae <quater et> cum ter centum vicenaque constent, 
detrahitur summae tota pars, quota demitur usque      
omnibus ex horis aestivae nomine noctis, 
solstitium summo peragit cum Phoebus Olympo. 
quodque his exsuperat demptis id ducito in aequas 
sex partes, sextamque ardenti trade Leoni. 
rursus qui steterit numerus sub nomine noctis      
eius erit signo Tauri pars illa dicanda. 
quodque, haec, exsuperat, pars cum superatur ab illa, 
distinguitque duas medio discrimine summas, 
tertia pars eius, numero super addita Tauri, 
tradetur Geminis. simili tum cetera lucro      
procedent numeros semper tutata priores 
augebuntque novo vicinas munere summas, 
donec perveniant ad iustae sidera Librae: 
ex illa totidem per partes sic breviantur 
Lanigeri ad fines; conversaque omnia lege      
accipiunt perduntque paris cedentia sortes. 
haec via monstrabit stadiorum ponere summas 
et numerare suos ortus per sidera cuncta. 
quod bene cum propriis simul acceptaveris horis, 
in nulla fallet regione horoscopos umquam,      
cum poterunt certis numerari singula signa 
temporibus parte ex illa quam Phoebus habebit. 
  Nunc, quibus hiberni momentis surgere menses 
incipiant (neque enim paribus per sidera cuncta 
procedunt gradibus, nivei dum vellera signi      
contingant aequum luces cogentia et umbras 
ferre iugum), magna est ratio breviterque docenda. 
principio capienda tibi est mensura diei 
quam minimam Capricornus agit, noctisque per horas 
quam summam; quodque a iusto superaverit umbris,      
perdiderint luces, eius pars tertia signo 
tradenda est medio semper, qua sorte retenta 
dimidio vincat primum, vincatur et ipsum 
extremo: totum in partes ita digere tempus. 
his opibus tria signa valent; sed summa prioris      
ac medii numeri coniuncta sequentibus astris 
cesserit, ut, senis fuerit si longior horis 
brumali nox forte die, Capricornus in horam 
dimidiam attollat luces, et Aquarius horam 
ipse suam proprie ducat summaeque priori      
adiungat, Pisces tantum sibi temporis ipsi 
constituant, quantum accipiant de sorte prioris, 
et tribus expletis horis noctemque diemque 
Lanigero tradant aequandam tempore veris. 
incipit a sexta tempus procedere parte      
dividuum; triplicant vires haerentia signa 
ultimaque acceptas duplicant. ita summa diebus 
redditur, aequatae solvuntur faenore noctes      
rursus et incipiunt propria de sorte diebus 
cedere diversa labentia tempora lege.      
namque Aries totidem deducit noctibus horas 
quot prius abstulerant proprio sub nomine Pisces, 
hora datur Tauro, cumuletque ut damna priora 
dimidiam adiungunt Gemini. sic ultima primis 
respondent, pariterque, illis quae proxima fulgent,      
et media aequatis censentur viribus astra. 
[praecipuosque gerunt varianda ad tempora motus] 
hac vice descendunt noctes a sidere brumae 
tollunturque dies, annique invertitur orbis, 
solstitium tardi dum fit sub sidere Cancri;      
tumque diem brumae nox aequat, tempora noctis 
longa dies, similique redit, quam creverat, actu. 
  Illa etiam poterit nascens via ducere ad astrum 
quod quandoque vadis emissum redditur orbi. 
nam quota sit lucis, si luce requiritur, hora      
aspicies, atque hunc numerum revocabis in ipsum 
multiplicans decies, adiectis insuper eidem 
quinque tamen summis, quia qualicumque sub hora 
ter quinas mundi se tollunt sidera partes. 
hic ubi constiterit numerus, coniungere et illas,      
quae superent Phoebo partes per signa, memento. 
ex hac tricenas summa per sidera partes 
distribues, primamque vicem, quo Phoebus in astro 
fulserit, inde aliis, solem quaecumque sequentur. 
tum quo subsistet numerus consumptus in astro      
quave in parte suam summam nomenque relinquet 
haec erit exoriens et pars et forma per ignes. 
  *        a 
contineat partes. ubi summam feceris unam, 
tricenas dabis ex illa per singula signa, 
donec deficiat numerus; quaque ille sub astri      
parte cadet, credas illam cum corpore natam 
esse hominis pariterque orbem vidisse per umbras. 
sic erit ipse tibi rapidis quaerendus in astris 
natalis mundi certoque horoscopos ortu, 
ut, cum exacta fides steterit sub cardine primo,      
fallere non possint summi fastigia caeli, 
non celeres obitus, stent fundamenta sub imo, 
[stent veri stellarum obitus verique subortus] 
sideraque in proprias vires sortesque recedant. 
  Nunc sua reddentur generatim tempora signis,      
quae divisa etiam proprios ducuntur in annos 
et menses lucesque suas horasque dierum, 
per quae praecipuas ostendunt singula vires. 
primus erit signi, quo Sol effulserit, annus, 
annua quod lustrans consumit tempora mundum;      
proximus atque alii subeuntia signa sequuntur. 
Luna dabit menses, peragit quod menstrua cursum. 
tutelaeque suae primas horoscopos horas 
asserit atque dies, traditque sequentibus astris. 
sic annum mensesque suos natura diesque      
atque ipsas voluit numerari signa per horas, 
omnia ut omne foret divisum tempus in astra 
perque alterna suos variaret sidera motus, 
ut cuiusque vices ageret redeuntis in orbem. 
idcirco tanta est rerum discordia in aevo      
et subtexta malis bona sunt lacrimaeque sequuntur 
vota nec inconstans servat fortuna tenorem; 
usque adeo permixta fluit nec permanet usquam, 
amisitque fidem variando cuncta per omnis. 
non annis anni nec menses mensibus usquam      
conveniunt, seque ipsa dies alia usque requirit 
horaque non ulli similis producitur horae, 
tempora quod distant, propriis parentia signis, 
per numeros omnis aevi divisa volantis, 
talisque efficiunt vitas casusque animantum,      
qualia sunt, quorum vicibus tum vertimur, astra. 
  Sunt quibus et caeli placeat nascentis ab orae 
sidere, quem memorant horoscopon inventores, 
parte quod ex illa describitur hora diebus, 
omne genus rationis agi per tempora et astra      
et capite ex uno menses annosque diesque 
incipere atque horas tradique sequentibus astris; 
et, quamquam socia nascantur origine cuncta, 
diversas tamen esse vices, quod tardius illa, 
haec citius peragant orbem. semel omnia ad astra      
hora die, bis mense dies venit, unus in anno 
mensis et exactis bis sex iam solibus annus. 
difficile est in idem tempus concurrere cuncta, 
unius ut signi pariter sit mensis et annus 
<atque dies atque hora simul: sibi discrepat ordo.     a 
saepe fit ut, mitis tulerint qui sideris annum,>     b 
asperioris agant mensem; si mensis in astrum 
laetius inciderit, signum sit triste diei; 
si fortuna diem foveat, sit durior hora. 
idcirco nihil in totum sibi credere fas est, 
non annos signis, menses vertentibus annis, 
mensibus aut luces, aut omnis lucibus horas,      
quod nunc illa nimis properant, nunc illa morantur, 
et modo dest aliis, modo adest, vicibusque recedit 
aut redit atque alio mutatur tempore tempus 
interpellatum variata sorte dierum. 
  Et, quoniam docui, per singula tempora, vitae      
quod quandoque genus veniat, cuiusque sit astri 
quisque annus, cuius mensis, simul hora diesque, 
altera nunc ratio, quae summam continet aevi, 
reddenda est, quot quaeque annos dare signa ferantur. 
quae tibi, cum finem vitae per sidera quaeris,      
respicienda manet ratio numerisque notanda. 
bis quinos annos Aries unumque triente 
fraudatum dabit. appositis tu, Taure, duobus 
vincis, sed totidem Geminorum vinceris astro, 
tuque bis octonos, Cancer, binosque trientes,      
bisque novem, Nemeaee, dabis bessemque sub illis. 
Erigone geminatque decem geminatque trientem, 
nec plures fuerint Librae quam Virginis anni. 
Scorpios aequabit tribuentem dona Leonem. 
Centauri fuerint eadem quae munera Cancri.      
ter quinos, Capricorne, dares, si quattuor essent 
appositi menses. triplicabit Aquarius annos 
quattuor et menses vitam producet in octo. 
Piscibus est Aries et sorte et finibus haerens: 
lustra decem tribuent solis cum mensibus octo.      
  Nec satis est annos signorum noscere certos, 
ne lateat ratio finem quaerentibus aevi: 
templa quoque et partes caeli sua munera norunt 
et proprias tribuunt certo discrimine summas, 
cum bene constiterit stellarum conditus ordo.      
sed mihi templorum tantum nunc iura canentur; 
mox veniet mixtura suis cum viribus omnis, 
cum bene materies steterit percognita rerum 
non interpositis turbatarum undique membris. 
si bene constiterit primo sub cardine Luna,      
qua redit in terras mundus, nascensque tenebit 
exortum, octo tenor decies ducetur in annos 
si duo decedant. at, cum sub culmine summo 
consistet, tribus hic numerus fraudabitur annis. 
bis quadragenos occasus dives in actus      
solis erat, numero nisi desset olympias una. 
imaque tricenos bis fundamenta per annos 
censentur bis sex adiectis messibus aevo. 
quodque prius natum fuerit dextrumque trigonum 
hoc sexagenos tribuit duplicatque quaternos.      
quod fuerit laevum praelataque signa sequetur 
tricenos annos duplicat, tris insuper addit. 
quaeque super signum nascens a cardine primum 
tertia sors manet et summo iam proxima caelo 
haec ter vicenos geminat, tris abstrahit annos.      
quaeque infra veniet spatio divisa sub aequo 
per quinquagenas complet sua munera brumas. 
quemque locum superat nascens horoscopos, ille 
dena quater revocat vertentis tempora solis 
accumulatque duos cursus iuvenemque relinquit.      
at qui praecedit surgentis cardinis oram 
vicenos ternosque dabit nascentibus annos 
vix degustatam rapiens sub flore iuventam. 
quod super occasus templum est ter dena remittit 
annorum spatia et decimam tribus applicat auctis.      
inferius puerum interimet, bis sexque peracti 
immatura trahent natales corpora morti. 
  Sed tamen in primis memori sunt mente notanda 
partibus adversis quae surgunt condita signa 
divisumque tenent aequo discrimine caelum;      
quae tropica appellant, quod in illis quattuor anni 
tempora vertuntur signis nodosque resolvunt 
totumque emutant converso cardine mundum 
inducuntque novas operum rerumque figuras. 
  Cancer ad aestivae fulget fastigia zonae      
extenditque diem summum parvoque recessu 
destruit et, quanto fraudavit tempore luces, 
in tantum noctes auget: stat summa per omnis. 
tum Cererem fragili properant destringere culmo, 
Campus et in varias destringit membra palaestras,      
et tepidas pelagus iactatum languet in undas. 
tunc et bella fero tractantur Marte cruenta 
nec Scythiam defendit hiems; Germania sicca 
iam tellure fugit Nilusque tumescit in arva. 
hic rerum status est, Cancri cum sidere Phoebus      
solstitium facit et summo versatur Olympo. 
  Parte ex adversa brumam Capricornus inertem 
per minimas cogit luces et maxima noctis 
tempora, producitque diem tenebrasque resolvit, 
inque vicem nunc damna regit, nunc tempora supplet.      
tunc riget omnis ager, clausum mare, condita castra, 
nec tolerant medias hiemes sudantia saxa, 
statque uno natura loco paulumque quiescit. 
  Proxima in effectum et similis referentia motus 
esse ferunt luces aequantia signa tenebris.      
namque Aries Phoebum repetentem sidera Cancri 
inter principium reditus finemque coercet 
tempora diviso iungens concordia mundo, 
convertitque vices victumque a sidere Librae 
exsuperare diem iubet et succumbere noctes,      
aestivi donec veniant ad sidera Cancri. 
tum primum miti pelagus consternitur unda 
et varios audet flores emittere tellus; 
tum pecudum volucrumque genus per pabula laeta 
in Venerem partumque ruit, totumque canora      
voce nemus loquitur frondemque virescit in omnem. 
viribus in tantum signi natura movetur. 
  Huic ex adverso simili cum sorte refulget 
Libra diem noctemque pari cum foedere ducens, 
tantum quod victas usque ad se vincere noctes      
ex ipsa iubet, ad brumae dum tempora surgant. 
tum Liber gravida descendit plenus ab ulmo 
pinguiaque impressis despumant musta racemis; 
mandant et sulcis Cererem, dum terra tepore 
autumni resoluta patet, dum semina ducit.      
  Quattuor haec et in arte valent, ut tempora vertunt 
sic hos aut illos rerum flectentia casus 
nec quicquam in prima patientia sede manere. 
sed non per totas aequa est versura figuras, 
annua nec plenis flectuntur tempora signis.      
una dies sub utroque aequat sibi tempore noctem, 
dum Libra atque Aries autumnum verque figurant; 
una dies toto Cancri longissima signo, 
cui nox aequalis Capricorni sidere fertur: 
cetera nunc urgent vicibus, nunc tempora cedunt.      
una ergo in tropicis pars est cernenda figuris, 
quae moveat mundum, quae rerum tempora mutet, 
facta novet, consulta alios declinet in usus, 
omnia in aversum flectat contraque revolvat. 
has quidam vires octava in parte reponunt;      
sunt quibus esse placet decimae; nec defuit auctor 
qui primae momenta daret frenosque dierum."
80,Statius,theb_3,"At non Aoniae moderator perfidus aulae   nocte sub ancipiti, quamvis umentibus astris longus ad auroram superet labor, otia somni accipit: invigilant animo sedensque parati supplicium exercent curae; tum plurima versat pessimum in dubiis augur timor. "" ei mihi "" clamat, unde morae?
—nam prona ratus facilemque tot armis Tydea, nec numero virtutem animumque rependit— num regio diversa viae? num missus ab Argis subsidio globus? an sceleris data fama per urbes finitimas? paucosne, pater Gradive, manuve legimus indecores? at enim fortissimus illic et Chromis et Dorylas et nostris turribus aequi Thespiadae totos raperent mihi funditus Argos, nec tamen ille meis, reor, impenetrabilis armis aere gerens solidoque satos  adamante lacertos venerat; heu segnes, quorum labor haeret in uno, si conserta manus.
vario sic turbidus aestu angitur ac sese culpat super omnia, qui non orantem in mediis legatum coetibus ense perculerit foedasque palam satiaverit iras. iam pudet incepti, iam paenitet, ac velut ille fluctibus Ioniis Calabrae datus arbiter alno— nec rudis undarum, portus sed linquere amicos purior Olenii frustra gradus impulit astri—, cum fragor hiberni subitus Iovis, omnia mundi claustra tonant multusque polos inclinat Orion, ipse quidem malit terras pugnatque reverti, fert ingens a puppe notus, tunc arte relicta ingemit et caecas sequitur iam nescius undas: talis Agenoreus ductor caeloque morantem Luciferum et seros maerentibus increpat ortus. Ecce sub occiduas versae iam Noctis habenas astrorumque obitus, ubi primum maxima Tethys impulit Eoo cunctantem Hyperiona ponto, ima flagellatis, signum lugubre malorum, ponderibus trepidavit humus, motusque Cithaeron antiquas dedit ire nives: tunc visa levari culmina septenaeque iugo concurrere portae, et prope sunt causae: gelido remeabat Eoo iratus fatis et tristis morte negata Haemonides; necdum ora patent, dubiusque notari signa dabat magnae longe manifesta ruinae planctuque et gemitu; lacrimas nam protinus omnis fuderat. haud aliter saltu devertitur orbus pastor ab agrestum nocturna strage luporum, cuius erile pecus silvis inopinus abegit   imber et tabernae ventosa cacumina lunae: luce patent caedes; domino perferre recentes ipse timet casus, haustaque informis harena questibus implet agros, stabulique silentia magni odit et amissos longo ciet ordine tauros. Illum congestae portarum ad limina matres ut solum videre—nefas!—nulla agmina circum magnanimosque duces, nil ausae quaerere tollunt clamorem, qualis bello supremus apertis urbibus, aut pelago iam descendente  carina, ut primum invisi cupido data copia regis: hanc tibi de tanto donat ferus agmine Tydeus infelicem animam, sive haec sententia divum, seu fortuna fuit; seu, quod pudet ira fateri, vis invicta viri. vix credo et nuntius: omnes procubuere, omnes, noctis vaga lumina testor et socium manes et te, mala protinus ales, qua redeo, non hanc lacrimis meruisse nec astu crudelem veniam atque inhonorae munera lucis, sed mihi iussa deum placitoque ignara moveri Atropos atque olim non haec data ianua leti eripuere necem, iamque ut mihi prodiga vitae pectora et extremam nihil horrescentia mortem aspicias: bellum infandum ominibusque negatam movisti, funeste, aciem; dum pellere leges, et consanguineo gestis  regnare superbus exsule, te series orbarum excisa domorum planctibus adsiduis, te diro horrore volantes quinquaginta animae circum noctesque diesque adsilient; neque enim ipse moror.
iam moverat iras rex ferus, et tristes ignescunt sanguine vultus, inde ultro Phlegyas et non cunctator iniqui Labdacus—hos regni ferrum penes—ire manuque proturbare parant, sed iam nudaverat ensem magnanimus vates, et nunc trucis ora tyranni, nunc ferrum aspectans: numquam tibi sanguinis huius ius erit aut magno feries imperdita Tydeo pectora; vado equidem exsultans ereptaque fata insequor et comites feror exspectatus ad umbras, te superis fratrique—
et iam media orsa loquentis absciderat plenum capulo latus; ille dolori pugnat et ingentem nisu duplicatus in ictum conruit, extremisque animae singultibus errans alternus nunc ore venit, nunc vulnere sanguis, excussae procerum mentes, turbataque mussant concilia; ast illum coniunx fidique parentes servantem vultus et torvum in morte peracta, non longum reducem laetati, in tecta ferebant. sed ducis infandi rabidae non hactenus irae stare queunt; vetat igne rapi. pacemque sepulcri impius ignaris nequiquam manibus arcet. Tu tamen egregius fati mentisque nec umquam— sic dignum est—passure situm, qui comminus ausus vadere contemptum reges, quaque ampla veniret libertas, sancire viam: quo carmine dignam, quo satis ore tuis famam virtutibus addam, augur amate deis? non te caelestia frustra  edocuit lauruque sua dignatus Apollo est,  et nemorum Dodona parens Cirrhaeaque virgo gaudebit  tacito populos suspendere Phoebo. nunc quoque Tartareo multum divisus Averno Elysias, i, carpe plagas, ubi manibus axis invitis Ogygiis nec sontis iniqua tyranni iussa valent; durant habitus et membra cruentis inviolata feris, nudoque sub axe iacentem et nemus et tristis volucrum reverentia servat. At nuptae exanimes puerique aegrique parentes moenibus effusi per plana, per avia, passim quisque suas avidi ad lacrimas miserabile currunt certamen, quos densa gradu comitantur euntes milia solandi studio: pars visere flagrant unius acta viri et tantos in nocte labores, fervet iter gemitu et plangoribus arva reclamant. ut vero infames scopulos silvamque nefandam perventum, ceu nulla prius lamenta nec atri manassent imbres, sic ore miserrimus uno exoritur fragor, aspectuque accensa cruento turba furit: stat sanguineo discissus amictu Luctus atrox caesoque invitat pectore matres, scrutantur galeas frigentum inventaque monstrant corpora, prociduae super externosque suosque, hae pressant in tabe comas, hae lumina signant vulneraque alta rigant  lacrimis,pars spicula dextra nequiquam parcente trahunt, pars molliter aptant bracchia trunca loco et cervicibus ora reponunt. At vaga per dumos vacuique in pulvere campi magna parens iuvenum, gemini nunc funeris, Ide squalentem sublata comam liventiaque ora ungue premens—nec iam infelix miserandaque, verum terror inest lacrimis—, per et arma et corpora passim canitiem impexam dira tellure volutans quaerit inops natos omnique in corpore plangit. Thessalis haud aliter bello gavisa recenti, cui gentile nefas hominem renovare canendo. multifida attollens antiqua lumina cedro nocte subit campos versatque in sanguine functum vulgus et explorat manes, cui plurima busto imperet ad superos: animarum maesta queruntur concilia, et nigri pater indignatur Averni. Illi in secessu pariter sub rupe iacebant felices, quos una dies, manus abstulit una, pervia vulneribus media trabe pectora nexi. ut vidit lacrimisque oculi patuere profusis: hosne ego complexus genetrix, haec oscula, nati, vestra tuor? sic vos extremo in fine ligavit ingenium crudele necis? quae vulnera tractem, quae prius ora premam? vosne illa potentia matris, vos uteri fortuna mei, qua tangere divos rebar et Ogygias titulis anteire parentes? at quanto melius dextraque in sorte iugatae, quis steriles thalami nulloque ululata dolore respexit Lucina domum! mihi quippe malorum  causa labor; sed nec bellorum in luce patenti conspicui fatis aeternaque gentibus ausi quaesistis miserae vulnus memorabile matri, sed mortem obscuram numerandaque  funera passi, heu quantus furto cruor et sine laude iacetis! quin ego non dextras miseris complexibus ausim dividere et tanti consortia rumpere leti: ite diu fratres indiscretique supremis ignibus et caros urna confundite manes!
Nee minus interea digesta strage suorum hic Cthonium coniunx, hic mater Penthea clamat Astyoche, puerique rudes, tua, Phaedime, proles, amissum didicere patrem, Marpessaque pactum Phyllea, sanguineumque lavant Acamanta sorores, tune ferro retegunt silvas collisque propinqui annosum truncant apicem, qui conscius actis noctis et inspexit gemitus; ibi grandior aevo ante rogos, dum quisque suo nequit igne revelli, concilium infaustum dictis mulcebat Aletes: saepe quidem infelix varioque exercita ludo fatorum gens nostra fuit, Sidonius ex quo hospes in Aonios iecit sata ferrea sulcos, unde novi fetus et formidata colonis arva suis. sed nec veteris cum regia Cadmi fulmineum in cinerem monitis Iunonis iniquae consedit, neque funerea cum laude potitus infelix Athamas trepido de monte veniret, semianimem heu laeto referens clamore Learchum, hic gemitus Thebis, nec tempore clarius illo Phoenissae sonuere domus, cum lassa furorem vicit et ad comitum lacrimas expavit Agave. una dies similis fato specieque malorum aequa fuit, qua magniloquos luit impia flatus Tantalis, innumeris cum circumfusa ruinis corpora tot raperet terra, tot quaereret ignes. talis erat vulgi status, et sic urbe relicta primaevique senesque et longo examine matres invidiam planxere deis miseroque tumultu bina per ingentes stipabant funera portas. meque ipsum memini—necdum apta laboribus aetas— flesse tamen gemituque meos aequasse parentes. illa tamen superi, nec quod tibi, Delia, castos prolapsum fontes specula temerare profana heu dominum insani nihil agnovere Molossi, deflerim magis, aut verso quod sanguine fluxit in subitos regina lacus: sic dura Sororum pensa dabant visumque Iovi. nunc regis iniqui ob noxam immeritos patriae tot culmina cives exuimus, nec adhuc calcati foederis Argos fama subit, et iam bellorum extrema dolemus. quantus equis quantusque viris in pulvere crasso sudor! io quanti crudele rubebitis amnes!  viderit haec bello viridis manus: ast ego doner dum licet igne meo terraque insternar avita!
haec senior, multumque nefas Eteoclis acervat crudelem infandumque vocans poenasque daturum, unde ea libertas? iuxta illi finis et aetas tota  retro, seraeque decus velit addere morti. Haec sator astrorum iamdudum e vertice mundi prospectans primoque imbutas sanguine gentes Gradivum acciri propere iubet, ille furentes Bistonas et Geticas populatus caedibus urbes turbidus aetherias currus urgebat ad arces, fulmine cristatum galeae iubar armaque in auro tristia, terrificis monstrorum animata figuris, incutiens: tonat axe polus clipeique cruenta lux rubet, et solem longe ferit aemulus orbis, hunc ubi Sarmaticos etiamnum efflare labores Iuppiter et tota perfusum pectora belli tempestate videt: talis mihi, nate, per Argos, talis abi, sic ense madens, hac nubilus ira. exturbent resides frenos et cuncta  perosi te cupiant, tibi praecipites animasque manusque devoveant, rape cunctantes et foedera turba, cui dedimus, tibi fas ipsos incendere bello caelicolas pacemque meam. iam semina pugnae ipse dedi: remeat portans immania Tydeus ausa, ducis scelus et, turpis primordia belli, insidias fraudesque, suis quas ultus in armis, adde fidem, vos o superi, meus ordine sanguis, ne pugnare odiis, neu me temptare precando certetis; sic Fata mihi nigraeque Sororum iuravere  colus: manet haec ab origine mundi fixa dies bello, populique in proelia nati. quodni me veterum poenas sancire malorum gentibus et diros sinitis punire nepotes— arcem hanc aeternam, gentis  sacraria nostrae, testor et Elvsios, etiam mihi numina, fontes—, ipse manu Thebas correptaque moenia fundo excutiam versasque solo super Inacha tecta effundam turres aut stagna in caerula verram  imbre superiecto, licet ipsa in turbine rerum Iuno suos colles templumque amplexa laboret.
dixit, et attoniti iussis, mortalia credas pectora, sic cuncti vocemque animosque tenebant. non secus ac longa ventorum pace solutum aequor et imbelli recubant ubi litora somno, silvarumque comas et abacto flamine nubes mulcet iners aestas; tunc stagna lacusque sonori detumuere, tacent exusti solibus amnes. Gaudet ovans iussis et adhuc temone calenti fervidus in laevum torsit Gradivus habenas. iamque iter extremum caelique abrupta tenebat, cum Venus ante ipsos nulla formidine gressum figit equos; cessere retro iamiamque rigentes suppliciter posuere iubas. tune pectora summo adclinata iugo voltumque obliqua madentem incipit—-interea dominae vestigia iuxta spumantem proni mandunt adamanta iugales—: bella etiam in Thebas, socer o pulcherrime, bella ipse paras ferroque tuos abolere nepotes? nec genus Harmoniae nec te conubia caelo festa nec hae quicquam lacrimae, furibunde, morantur? criminis haec merces? hoc fama pudorque relictus, hoc mihi Lemniacae de te meruere catenae? perge libens; at non eadem Volcania nobis obsequia, et laesi servit tamen ira mariti! illum ego perpetuis mihi desudare caminis si iubeam vigilesque operi transmittere noctes, gaudeat ornatusque novos ipsique laboret arma tibi; tu—sed scopulos et aena precando flectere corda paro; solum hoc tamen anxia, solum obtestor, quid me Tyrio sociare marito progeniem caram infaustisque dabas hymenaeis? dum fore praeclaros armis et vivida rebus pectora vipereo Tyrios de sanguine iactas demissumque Iovis serie genus, a! mea quanto Sithonia mallem nupsisset virgo sub Arcto trans Borean Thracasque tuos. indigna parumne pertulimus, divae Veneris quod filia longum reptat et Illyricas deiectat virus in herbas?  nunc gentem immeritam—
lacrimas non pertulit ultra Bellipotens, hastam laeva transumit et alto, haud mora, desiluit curru, clipeoque receptam laedit in amplexu dictisque ita mulcet amicis: O mihi bellorum requies et sacra voluptas unaque pax animo! soli cui tanta potestas divorumque hominumque meis occurrere telis impune et media quamvis in caede frementes hos adsistere equos, hunc ensem avellere dextrae, nec mihi Sidonii genialia foedera Cadmi nec tua cara fides—ne falsa incessere gaude!— exciderunt: prius in patrui deus infera mergar stagna et pallentes agar exarmatus ad umbras, sed nunc fatorum monitus mentemque supremi iussus obire patris—neque enim Vulcania tali imperio manus apta legi—, quo pectore contra ire Iovem dictasque parem contemnere leges, cui modo—pro vires!—terras caelumque fretumque adtremere oranti tantosque ex ordine vidi delituisse deos? sed ne mihi corde supremos concipe, cara, metus! quando haec mutare potestas nulla datur—cum iam Tyriis sub moenibus ambae bellabunt gentes, adero et socia arma iuvabo. tunc me sanguineo late defervere  campo res super Argolicas haud sic deiecta videbis; hoc mihi ius, nec fata vetant.
sic orsus aperto flagrantes immisit equos, non ocius alti in terras cadit ira Iovis, si quando nivalem Othryn et Arctoae gelidum caput institit Ossae armavitque in nube manum: volat ignea moles saeva dei mandata ferens, caelumque trisulca territat omne coma iamdudum aut ditibus agris signa dare aut ponto miseros involvere nautas.. Iamque remensus iter fesso Danaeia Tydeus arva gradu viridisque legit devexa Prosymnae terribilis visu: stant fulti pulvere crines, squalidus ex umeris cadit alta in vulnera sudor, insomnesque oculos rubor excitat, oraque retro solvit  anhela sitis; mens altum spirat honorem conscia factorum, sic nota in pascua taurus bellator redit, adverso cui colla suoque sanguine proscissisque natant palearibus armi; tunc quoque lassa tumet virtus multumque superbit pectore despecto ; vacua iacet hostis harena turpe gemens crudosque vetat sentire labores. talis erat; medias etiam non destitit urbes, quidquid et Asopon veteresque interiacet Argos, inflammare odiis, multumque et ubique retexens legatum sese Graia de gente petendis isse  super regnis profugi Polynicis, at inde vim, noctem; scelus, arma, dolos, ea foedera passum regis Echionii; fratri sua iura negari, prona fides populis; deus omnia credere suadet Armipotens, geminatque acceptos fama pavores. Utque introgressus portas—et forte verendus concilio pater ipse duces cogebat Adrastus— inprovisus adest, iam illinc a postibus aulae vociferans: arma, arma viri, tuque optime Lernae ductor, magnanimum si quis tibi sanguis avorum, arma para! nusquam pietas, non gentibus aequum fas aut cura  Iovis; melius legatus adissem Sauromatas rabidos  servatoremque cruentum Bebrycii nemoris, nec iussa incuso pigetve officii: iuvat isse, iuvat, Thebasque nocentes explorasse manu; bello me, credite, bello, ceu turrem validam aut artam compagibus urbem, delecti insidiis instructique omnibus armis nocte doloque viri nudum ignarumque locorum nequiquam clausere; iacent in sanguine mixti ante urbem vacuam, nunc o, nunc tempus in hostes, dum trepidi exsanguesque metu, dum funera portant, nunc, socer, haec dum non  manus excidit; ipse ego fessus quinquaginta illis heroum immanibus umbris vulneraque ista ferens putri insiccata cruore protinus ire peto!
trepidi de sedibus adstant Inachidae, cunctisque prior Cadmeius heros accurrit vultum deiectus et o ego divis invisus vitaeque nocens haec vulnera cerno integer! hosne mihi reditus, germane, parabas? in me haec tela mei ! pro vitae foeda cupido! infelix, fratri facinus tam grande negavi, et nunc vestra quidem maneant in pace quieta   moenia, nec vobis tanti sim causa tumultus hospes adhuc, scio—nec me adeo res dextra levavit—, quam durum natis, thalamo quam triste revelli, quam patria; non me ullius domus anxia culpet respectentve truces obliquo lumine matres, ibo libens certusque mori, licet optima coniunx auditusque iterum revocet socer; hunc ego Thebis, hunc, germane, tibi iugulum et tibi, maxime Tydeu, debeo.
sic variis pertemptat pectora dictis obliquatque preces, commotae questibus irae et mixtus lacrimis caluit dolor; omnibus ultro non iuvenum modo, sed gelidis et inertibus aevo pectoribus mens una subit, viduare penates, finitimas adhibere manus, iamque ire. sed altus consiliis pater imperiique haud flectere molem inscius: ista quidem superis curaeque medenda   linquite. quaeso, meae, nec te germanus inulto sceptra geret, neque nos avidi promittere bellum. at nunc egregium tantoque in sanguine ovantem excipite Oeniden, animosaque pectora laxet sera quies: nobis dolor haud rationis egebit.
Turbati extemplo comites et pallida coniunx Tydea circum omnes fessum bellique viaeque stipantur. laetus mediis in sedibus aulae constitit, ingentique exceptus terga columna, vulnera dum lymphis Epidaurius eluit Idmon, nunc velox ferro, nunc ille tepentibus  herbis mitior, ipse alta seductus mente renarrat principia irarum, quaeque orsus uterque vicissim, quis locus insidiis, tacito quae tempora bello, qui contra quantaque duces, ubi maximus illi sudor, et indicio servatum Maeona tristi exponit, cui fida manus proceresque socerque adstupet oranti, Tyriisque incenditur exsul. Solverat Hesperii devexo margine ponti flagrantes Sol pronus equos rutilamque lavabat Oceani sub fonte comam, cui turba profundi Nereos et rapidis adcurrunt passibus Horae, frenaque et auratae textum sublime coronae deripiunt, laxant calidis  umentia loris pectora; pars meritos vertunt ad molle iugales gramen et erecto currum temone supinant. nox subiit curasque hominum motusque ferarum composuit nigroque polos involvit amictu, illa quidem cunctis, sed non tibi mitis, Adraste, Labdacioque duci: nam Tydea largus habebat perfusum magna virtutis imagine somnus, et iam noctivagas inter deus armifer umbras desuper Arcadiae fines Nemeaeaque rura Taenariumque cacumen Apollincasque Therapnas armorum tonitru ferit et trepidantia corda implet amore sui. comunt Furor Iraque cristas, frena ministrat equis Pavor armiger, at vigil omni Fama sono vanos rerum succincta tumultus antevolat currum flatuque impulsa gementum alipedum trepidas denso cum murmure plumas excutit: urget enim stimulis auriga emeritis facta, infecta loqui, curruque infestus ab alto terga comamque deae Scythica pater increpat hasta, qualis ubi Aeolio dimissos carcere Ventos dux prae se Neptunus agit magnoque volentes incitat Aegaeo; tristis comitatus eunti circum lora fremunt Nimbique Hiemesque profundae Nubilaque et vulso terrarum sordida fundo Tempestas: dubiae motis radicibus obstant Cyclades, ipsa tua Mycono Gyaroque revelli, Dele, times magnique iidem testaris alumni. Septima iam nitidum terris Aurora deisque purpureo vehit ore diem, Perseius heros cum primum arcana senior sese extulit aula, multa super bello generisque tumentibus amens incertusque animi, daret armis iura novosque gentibus  incuteret stimulos, an frena teneret irarum et motos capillis adstringeret enses, hinc pacis tranquilla movent, atque inde pudori foeda quies, flectique nova dulcedine pugnae difficiles populi; dubio sententia tandem sera placet, vatum mentes ac provida veri sacra movere deum. sollers tibi cura futuri, Amphiarae, datur, iuxtaque Amythaone cretus iam senior—sed mente viret Phoeboque—Melampus adsociat passus: dubium, cui pronus  Apollo oraque Cirrhaca satiavit largius unda. principio fibris pecudumque in sanguine divos explorant; iam tunc pavidis maculosa bidentum corda negant diraque nefas minitantia vena. ire tamen vacuoque sedet petere omina caelo. Mons erat audaci seductus in aethera dorso— nomine Lernaei memorant Aphesanta coloni—, gentibus Argolicis olim sacer; inde ferebant nubila suspenso celerem temerasse volatu Persea, cum raptos pueri perterrita mater prospexit de rupe gradus ac paene secuta est. huc gemini vates sanctam canentis olivae fronde comam et niveis ornati tempora vittis evadunt pariter, madidos ubi lucidus agros ortus et algentes laxavit sole pruinas, ac prior Oeclides solitum prece numen amicat: Iuppiter omnipotens—nam te pernicibus alis addere consilium volucresque implere futuri omniaque et causas caelo deferre latentes accipimus—, non Cirrha deum promiserit antro certius, aut frondes lucis quas fama Molossis Chaonias sonuisse tibi: licet aridus Hammon invideat Lyciaeque parent contendere sortes Niliacumque pecus patrioque aequalis  honori Branchus, et undosae quem  rusticus accola Pisae Pana Lycaonia nocturnum exaudit in umbra, ditior ille animi, cui tu, Dictaee, secundas impuleris manifestus aves. mirum unde, sed olim   hic honor alitibus, superae seu conditor aulae sic dedit effusum chaos in nova semina texens, seu quia mutatae nostraque ab origine versis corporibus subiere notos, seu purior axis amotumque nefas et rarum insistere terris vera docent; tibi, summe sator terraeque deumque, scire licet, nos Argolicae primordia pugnae venturumque sinas caelo praenosse laborem. si datur et duris sedet haec sententia Parcis  solvere Echionias Lernaea cuspide portas, signa feras laevusque tones; tunc omnis in astris consonet arcana volucris bona murmura lingua, si prohibes, hic necte moras dextrisque profundum alitibus praetexe diem.
sic fatus, et alto membra locat scopulo; tunc plura ignotaque iungit numina et immensi fruitur caligine mundi. Postquam rite diu partiti sidera cunctis perlegere animis oculisque sequacibus auras, tunc Amythaonius longo post tempore vates: nonne sub excelso spirantis limite caeli, Amphiarae, vides, cursus ut nulla serenos ales agat liquidoque polum complexa meatu pendeat aut fugiens placabile planxerit omen? non comes obscurus tripodum, non fulminis ardens vector adest, flavaeque sonans avis unca Minervae, non venit auguriis melior; quin  vultur et altis desuper accipitres exsultavere rapinis, monstra volant, dirae stridunt in nube volucres, nocturnaeque gemunt striges et feralia bubo damna canens, quae prima deum portenta sequamur? hisne dari. Thymbraee, polum? simul ora recurvo ungue secant rabidae planctumque imitantibus alis exagitant zephyros et plumea pectora caedunt.
ille sub haec: equidem varii, pater, omina Phoebi saepe tuli: iam tum. prima cum pube virentem semideos inter pinus me Thessala reges duceret, hic casus terraeque malisque canentem obstipuere duces, nec me ventura locuto saepius in dubiis auditus Iasoni Mopsus. sed similis non ante metus aut  astra  notavi prodigiosa magis; quamquam maiora parantur. huc adverte animum: clara regione profundi aetheros innumeri statuerunt agmina cygni, sive hos Strymonia Boreas eiecit ab Arcto, seu fecunda refert placidi clementia Nili. fixerunt cursus: has rere in imagine Thebas; nam sese immoti gyro atque in pace silentes ceu muris valloque tenent, sed fortior ecce adventat per inane cohors; septem ordine fulvo armigeras summi Iovis exsultante caterva intuor: Inachii sint hi tibi, concipe, reges, invasere globum nivei gregis uncaque pandunt caedibus ora novis et strictis unguibus instant. cernis inexperto rorantes sanguine ventos, et plumis stillare diem? quae saeva repente victores agitat leto Iovis ira sinistri? hic excelsa petens subita face solis inarsit submisitque animos, illum vestigia adortum maiorum volucrum tenerae deponitis alae. hic hosti implicitus pariter ruit, hune fuga retro volvit agens sociae linquentem fata catervae. hic nimbo glomeratus obit, hic praepete viva pascitur immoriens; spargit cava nubila sanguis.
quid furtim inlacrimas?
illum, venerande Melampu, qui cadit, agnosco.
trepidos sic mole futuri cunctaque iam rerum certa sub imagine passos terror habet vates; piget inrupisse volantum concilia et caelo mentem insertasse vetanti, auditique odere deos.—unde iste per orbem primus venturi miseris animantibus aeger crevit amor? divumne feras hoc munus, an ipsi, gens avida et parto non umquam stare quieti.  eruimus, quae prima dies, ubi terminus aevi, quid bonus ille deum genitor, quid ferrea Clotho cogitet? hinc fibrae et volucrum per nubila sermo astrorumque vices numerataque semina  lunae Thessalicumque nefas, at non prior aureus ille sanguis avum scopulisque satae vel robore gentes mentibus his usae: silvas amor unus humumque edomuisse manu: quid crastina volveret aetas, scire nefas homini, nos pravum et flebile vulgus scrutari penitus superos: hinc pallor et irae, hinc scelus insidiaeque et nulla modestia voti. Ergo manu vittas damnataque vertice serta deripit abiectaque inhonorus fronde sacerdos inviso de monte redit; iam bella tubaeque comminus, absentesque fremunt sub pectore Thebae, ille nec aspectum volgi. nec fida tyranni conloquia aut coetus procerum perferre, sed atra sede tegi, et superum clausus negat acta fateri: te pudor et curae retinent per rura, Melampu. bissenos premit ora dies populumque ducesque extrahit incertis, et iam suprema Tonantis iussa fremunt agrosque viris annosaque vastant oppida; bellipotens prae se deus agmina passim mille rapit; liquere domos dilectaque laeti conubia et primo plorantes limine natos: tantus in attonitos cecidit deus. arma paternis postibus et fixos superum ad penetralia currus vellere amor; tunc fessa putri robigine pila haerentesque situ gladios in saeva recurant  vulnera et adtrito cogunt iuvenescere saxo. hi teretes galeas magnorumque aerea suta thoracum et tunicas chalybum squalore crepantes pectoribus temptare, alii Cortynia lentant cornua; iam falces avidis et aratra caminis rastraque et incurvi saevum rubuere ligones, caedere nec validas sanctis e stirpibus hastas, nec pudor emerito clipeum vestisse iuvenco. inrupere Argos maestique ad limina regis bella animis, bella ore fremunt; it clamor ad auras, quantus Tyrrheni gemitus salis, aut ubi temptat Enceladus mutare latus; super igneus antris mons tonat, exundant apices fluctusque Pelorus contrahit, et sperat tellus abrupta reverti. Atque hic ingenti Capaneus Mavortis amore excitus et longam pridem indignantia pacem corda tumens—huic ampla quidem de sanguine prisco nobilitas: sed enim ipse manu praegressus avorum facta, diu tuto superum contemptor et aequi impatiens largusque animae, modo suaserit ira—, unus ut e silvis Pholoes habitator opacae inter et Aetnaeos aequus consurgere fratres, ante fores, ubi turba ducum vulgique frementis, Amphiarae, tuas "" quae tanta ignavia "" clamat, Inachidae vosque o socio de sanguine Achivi? unius—heu pudeat!—plebeia ad limina civis tot ferro accinetae gentes animisque paratae pendemus? non si ipse cavo sub vertice Cirrhae, quisquis is est. timidis famaeque ita visus, Apollo mugiat insano penitus seclusus in antro, exspectare queam, dum pallida virgo tremendas nuntiet ambages, virtus mihi numen et ensis, quem teneo! iamque hic timida cum fraude sacerdos exeat, aut hodie, volucrum quae tanta potestas, experiar.
laetum fremit adsensuque furentem implet Achaea manus, tandem prorumpere adactus Oeclides: alio curarum agitante tumultu non equidem effreno iuvenis clamore profani dictorumque metu. licet hic insana minetur, elicior tenebris; alio mihi debita fato summa dies, vetitumque dari mortalibus armis, sed me vester amor nimbisque arcana profari Phoebus agit; vobis ventura atque omne. quod ultra est. pandere maestus eo; nam te. vesane. moueri ante nefas, unique tacet tibi noster Apollo. quo, miseri, fatis superisque obstantibus arma, quo rapitis? quae vos Furiarum verbera caecos exagitant? adeone animarum taedet? et Argos exosi? nil dulce domi r nulla omina curae? quid me Persei secreta ad culmina montis ire gradu trepido superumque inrumpere coetus egistis? potui pariter nescire, quis armis  casus, ubi atra dies, quae fati exordia cunctis, quae mihi. consulti testor penetralia mundi et volucrum adfatus et te, Thymbraee, vocanti non alias tam saeve mihi, quae signa futuri pertulerim: vidi ingentis portenta ruinae, vidi hominum divumque metus  hilaremque Megaeram et Lachesin putri vacuantem  saecula penso. proicite arma manu: deus ecce furentibus obstat, ecce deus! miseri, quid pulchrum sanguine victo Aoniam et diri saturare navalia Cadmi? sed quid vana cano. quid fixos arceo casus? ibimus—
hic presso gemuit semel ore sacerdos, illum iterum Capaneus: tuus o furor auguret  uni ista tibi, ut serves vacuos inglorius annos et tua non umquam Tyrrhenus tempora circum clangor eat. quid vota virum meliora moraris? scilicet ut vanis avibus natoque domoque et thalamis potiare iacens, sileamus inulti Tydeos egregii perfossum pectus et arma foederis abrupti? quodsi bella effera Graios ferre vetas, i Sidonios legatus ad hostes: haec pacem tibi serta dabunt, tua prorsus inani verba polo causas abstrusaque nomina  rerum eliciunt? miseret superum, si carmina curae humanaeque preces! quid inertia pectora ferres? primus in orbe deos fecit timor! et tibi tuto nunc eat iste furor; sed prima ad classica cum iam hostilem Ismeuon galeis Dircenque bibemus, ne mihi tunc, moneo, lituos atque arma volenti obvius ire pares venisque aut alite visa bellorum proferre diem: procul haec tibi mollis infula terrificique aberit dementia Phoebi: illic augur ego et mecum quicumque parati insanire manu.
rursus fragor intonat ingens hortantum et vasto subter volat astra tumultu. ut rapidus torrens, animos cui verna ministrant flamina et exuti concreto frigore montes, cum vagus in campos frustra prohibentibus exit obicibus, resonant permixto turbine tecta, arva, armenta, viri, donec stetit improbus alto colle minor magnoque invenit in aggere ripas: haec alterna ducum nox interfusa diremit. At gemitus Argia viri non amplius aequo corde ferens sociumque animo miserata dolorem, sicut erat laceris pridem turpata capillis et fletu signata genas, ad celsa verendi ibat tecta patris, parvumque sub ubere caro Thessandrum portabat avo iam nocte suprema ante novos ortus, ubi sola superstate plaustro Arctos ad oceanum fugientibus invidet astris. utque fores iniit magnoque adfusa parenti est: cur tua cum lacrimis maesto sine coniuge supplex limina nocte petam, cessem licet ipsa profari,  scis genitor, sed iura deum genialia testor teque pater, non ille iubet, sed pervigil angor; ex quo primus Hymen movitque infausta sinistram Iuno facem, semper lacrimis gemituque propinquo exturbata quies, non si mihi tigridis horror aequoreasque  super rigeant praecordia cautes, ferre queam; tu solus opem, tu summa medendi iura tenes; da bella, pater, generique iacentis aspice res humiles, atque hanc, pater, aspice prolem exsulis; huic olim generis pudor, o ubi prima hospitia et iunctae testato  numine dextrae! hic certe est, quem fata dabant, quem dixit Apollo; non egomet tacitos Veneris furata calores culpatamve facem: tua iussa verenda tuosque dilexi monitus, nunc qua feritate dolentis despiciam questus? nescis, pater optime, nescis, quantus amor castae  misero nupsisse marito. et nunc maesta quidem grave et inlaetabile munus, ut timeam doleamque, rogo; sed eum oscula rumpet maesta dies, cum rauca dabunt abeuntibus armis signa tubae saevoque genas fulgebitis auro, ei mihi! care pater, iterum fortasse rogabo.
Illius umenti carpens pater oscula vultu: non equidem has umquam culparim, nata, querellas; pone metus, laudanda rogas nec digna negari, sed mihi multa dei—nec tu sperare, quod urges, desine—, multa metus regnique volubile pondus subiciunt animo, veniet, qui debitus istis, nata. modus, neque te incassum flevisse querens. tu solare virum, neu sint dispendia iustae dura morae: magnos cunctamur, nata, paratus. proficitur bello.
dicentem talia nascens lux monet ingentemque iubent adsurgere curae."
81,Seneca (Younger),oed,"Iam nocte Titan dubius expulsa redit
et nube maestus squalida exoritur iubar,
lumenque flamma triste luctifica gerens
prospiciet avida peste solatas domos,
stragemque quam nox fecit ostendet dies.
Quisquamne regno gaudet? O fallax bonum,
quantum malorum fronte quam blanda tegis!
ut alta ventos semper excipiunt iuga
rupemque saxis vasta dirimentem freta
quamvis quieti verberat fluctus maris,
imperia sic excelsa Fortunae obiacent.
quam bene parentis sceptra Polybi fugerant!
curis solutus exul, intrepidus, vagans
(caelum deosque testor) in regnum incidi:
infanda timeo: ne mea genitor manu
perimatur; hoc me Delphicae laurus monent,
aliudque nobis maius indicunt scelus.
est maius aliquod patre mactato nefas?
pro misera pietas (eloqui fatum pudet»,
thalamos parentis Phoebus et diros toros
gnato minatur impia incestos face;
hic me paternis expulit regnis timor.
non ego penates profugus excessi meos:
parum ipse fidens mihimet in tuto tua,
natura, posui iura. cum magna horreas,
quod posse fieri non putes metuas tamen:
cuncta expavesco meque non credo mihi.
Iam iam aliquid in nos fata moliri parant,
nam quid rear quod ista Cadmeae lues
infesta genti strage tam late edita
mihi parcit uni? cui reservamur malo?
inter ruinas urbis et semper novis
deflenda lacrimis funera ac populi struem
incolumis asto— scilicet Phoebi reus.
sperare poteras sceleribus tantis dari
regnum salubre? fecimus caelum nocens.
Non aura gelido lenis afflatu fovet
anhela flammis corda, non Zephyri leves
spirant, sed ignes auget aestiferi canis
Titan, leonis terga Nemeaei premens.
deseruit amnes umor atque herbas color
aretque Dirce, tenuis Ismenos fluit
et tinguit inopi nuda vix unda vada.
obscura caelo labitur Phoebi soror,
tristisque mundus nubilo pallet die.
nullum serenis noctibus sidus micat,
sed gravis et ater incubat terris vapor:
obtexit arces caelitum ac summas domos
inferna facies, denegat fructum Ceres
adulta, et altis flava cum spicis tremat,
arente culmo sterilis emoritur seges,
nec ulla pars immunis exitio vacat,
sed omnis aetas pariter et sexus ruit,
iuvenesque senibus iungit et gnatis patres
funesta pestis, una fax thalamos cremat
fletuque acerbo funera et questu carent,
quin ipsa tanti pervicax clades mali
siccavit oculos, quodque in extremis solet
periere lacrimae: portat hunc aeger parens
supremum ad ignem, mater hunc amens gerit
properatque ut alium repetat in eundem rogum,
quin luctu in ipso luctus exoritur novus
novaeque circa funus exsequiae cadunt,
tum propria flammis corpora alienis cremant;
diripitur ignis: nullus est miseris pudor.
non ossa tumuli sancta discreti tegunt:
arsisse satis est— pars quota in cineres abit?
dest terra tumulis, iam rogos silvae negant,
non vota, non ars ulla correptos levant:
cadunt medentes, morbus auxilium trahit.
Adfusus aris supplices tendo manus
matura poscens fata, praecurram ut prior
patriam ruentem neve post omnis cadam
fiamque regni funus extremum mei.
o saeva nimium numina, o fatum grave!
negatur uni nempe in hoc populo mihi
mors tam parata? sperne letali manu
contacta regna, linque lacrimas, funera,
tabifica caeli vitia quae tecum invehis
infaustus hospes, profuge iamdudum ocius—
vel ad parentes.
Quid iuvat, coniunx, mala
gravare questu? regium hoc ipsum reor:
adversa capere, quoque sit dubius magis
status et cadentis imperi moles labet,
hoc stare certo pressius fortem gradu;
haud est virile terga Fortunae dare.
Abest pavoris crimen ac probrum procul,
virtusque nostra nescit ignavos metus:
si tela contra stricta, si vis horrida
Mavortis in me rueret— adversus feros
audax Gigantas obvias ferrem manus.
nec Sphinga caecis verba nectentem modis
fugi: cruentos vatis infandae tuli
rictus et albens ossibus sparsis solum;
cumque e superna rupe iam praedae imminens
aptaret alas verbera et caudae movens
saevi leonis more conciperet minas,
carmen poposci: sonuit horrendum insuper,
crepuere malae, saxaque impatiens morae
revulsit ungui viscera expectans mea;
nodosa sortis verba et implexos dolos
ac triste carmen alitis solvi ferae.
Quid sera mortis vota nunc demens facis?
licuit perire, laudis hoc pretium tibi
sceptrum et peremptae Sphingis haec merces datur.
Ille, ille dirus callidi monstri cinis
in nos rebellat, illa nunc Thebas lues
perempta perdit, una iam superest salus,
si quam salutis Phoebus ostendit viam.
Thebanorvm Occidis, Cadmi generosa proles,
urbe cum tota; viduas colonis
respicis terras, miseranda Thebe.
carpitur leto tuus ille, Bacche,
miles, extremos comes usque ad Indos,
ausus Eois equitare campis
figere et mundo tua signa primo:
cinnami silvis Arabas beatos
vidit et versos equites, sagittis'
terga fallacis metuenda Parthi;
litus intravit pelagi rubentis:
promit hinc ortus aperitque lucem
Phoebus et flamma propiore nudos
inficit Indos.
Stirpis invictae genus interimus,
labimur saevo rapiente fato;
ducitur semper nova pompa Morti:
longus ad manes properatur ordo
agminis maesti, seriesque tristis
haeret et turbae tumulos petenti
non satis septem patuere portae.
stat gravis strages premiturque iuncto
funere funus.
Colla facturus steterat sacerdos:
dum manus certum parat alta vulnus,
aureo taurus rutilante cornu
labitur segnis; patuit sub ictu
ponderis vasti resoluta cervix:
nec cruor ferrum maculavit: alta
turpis est plaga sanies profusa.
segnior cursu sonipes in ipso
concidit gyro dominumque prono
prodidit armo.
Prima vis tardas tetigit bidentes:
laniger pingues male carpsit herbas;
taurus armento pereunte marcet:
deficit pastor grege deminuto
tabidos inter moriens iuvencos.
incubant agris pecudes relictae;
non lupos cervi metuunt rapaces,
cessat irati fremitus leonis,
nulla villosis feritas in ursis;
perdidit pestem latebrosa serpens:
aret et sicco moritur veneno.
Non silva sua decorata coma
fundit opacas montibus umbras,
non rura virent ubere glebae,
non plena suo vitis Baccho
bracchia curvat:
omnia nostrum sensere malum.
Rupere Erebi claustra profundi
turba sororum face Tartarea
Phlegethonque suam mutat ripam:
miscuit undis Styga Sidoniis.
Mors atra avidos oris hiatus
pandit et omnis explicat alas;
quique capaci turbida cumba
flumina servat durus senio
navita crudo vix assiduo
bracchia conto lassata refert,
fessus turbam vectare novam.
quin Taenarii vincula ferri
rupisse canem fama et nostris
errare locis, mugisse solum,
vaga per lucos simulacra virum
* *
maiora viris, bis Cadmeum
nive discussa tremuisse nemus,
bis turbatam sanguine Dircen,
nocte silenti
Amphionios ululasse canes.
O dira novi facies leti,
gravior leto:
piger ignavos alligat artus
languor, et aegro rubor in vultu,
maculaeque cutem sparsere leves;
tum vapor ipsam
corporis arcem flammeus urit
multoque genas sanguine tendit,
oculique rigent, resonant aures
stilla tque niger naris aduncae
cruor et venas rumpit hiantes;
intima creber viscera quassat
gemitus stridens, et sacer ignis
pascitur artus iamque amplexu
frigida presso saxa fatigant;
quos liberior domus elato
custode sinit, petits fontes
aliturque sitis latice ingesto.
prostrata iacet turba per aras
oratque mori: solum hoc faciles
tribuere dei; delubra petunt
haut ut voto numina placent,
sed iuvat ipsos satiare deos.
Quisnam ille propero regiam gressu petit?
adestne clarus anguine ac factis
an aeger animus falsa pro veris videt?
Adest petitus omnibus votis Creo.
Horrore quatior, fata quo vergant timens,
trepidumque gemino pectus affectu labat:
ubi laeta duris mixta in ambiguo iacent,
incertus animus scire cum cupiat timet.
Germane nostrae coniugis, fessis opem
si quam reportas, voce properata edoce.
Responsa dubia sorte perplexa iacent.
Dubiam salutem qui dat adflictis negat.
Ambage flexa Delphico mos est deo
arcana tegere.
Fare, sit dubium licet:
ambigua soli noscere Oedipodae datur.
Caedem expiari regiam exilio
et interemptum Laium ulcisci iubet:
non ante caelo lucidus curret dies
haustusque tutos aetheris puri dabit.
Et quis peremptor induti regis fuit?
quem memoret ede Phoebus, ut poenas luat.
Sit precor dixisse tutum visu et auditu horrida;
torpor insedit per artus, frigidus sanguis coit.
ut sacrata templa Phoebi supplici intravi pede
et pias numen precatus rite summisi manus,
gemina Parnasi nivalis arx trucem fremitum dedit;
imminens Phoebea laurus tremuit et movit comam
ac repente sancta fontis lympha Castalii stetit,
incipit Letoa vates spargere horrentes comas
et pati commota Phoebum; contigit nondum specum,
emicat vasto fragore maior humano sonus:
mitia Cadmeis remeabunt sidera Thebis,
si profugus Dircen Ismenida liqueris hospes
regis caede nocens, Phoebo iam notus et infans.
nec tibi longa manent sceleratae gaudia caedis:
tecum bella geres, natis quoque bella relinquens
turpia, maternos iterum revolutus in ortus.
Quod facere monitu caelitum iussus paro,
functi cineribus regis hoc decuit dari,
ne sancta quisquam sceptra violaret dolo.
regi tuenda maxime regum est salus:
curat peremptum nemo quem incolumem timet.
Curam perempti maior excussit timor.
Pium prohibuit ullus officium metus?
Sphinx et nefandi carminis tristes minae.
Nunc expietur numinum imperio scelus.
Quisquis deorum regna placatus vides:
tu, tu penes quem iura praecipitis poli
tuque, o sereni maximum mundi decus,
bis sena cursu signa qui vario legis,
qui tarda celeri saecula evolvis rota,
sororque fratri semper occurrens tuo,
noctivaga Phoebe, quique ventorum potens
aequor per altum caerulos currus agis,
et qui carentis luce disponis domos,
adeste: cuius Laius dextra occidit,
hunc non quieta tecta, non fidi lares,
non hospitalis exulem tellus ferat;
thalamis pudendis doleat et prole impia;
hic et parentem dextera perimat sua, ,
faciatque (num quid gravius optari potest?)
quicquid ego fugi— non erit veniae locus:
per regna iuro quaeque nunc hospes gero
et quae reliqui perque penetrales deos,
per te, pater Neptune, qui fluctu brevi
utrimque nostro geminus alludis solo;
et ipse nostris vocibus testis veni,
fatidica vatis ora Cirrhaeae movens:
ita molle senium ducat et summum diem
securus alto reddat in solio parens
solasque Merope noverit Polybi faces,
ut nulla sontem gratia eripiet mihi.
Sed quo nefandum facinus admissum loco est,
memorate: aperto Marte an insidiis iacet?
Frondifera sanctae nemora Castaliae petens
calcavit artis obsitum dumis iter,
trigemina qua se spargit in campos via.
secat una gratum Phocidos Baccho solum,
unde altus arva deserit, caelum petens,
clementer acto colle Parnasos biceps;
at una bimaris Sisyphi terras adit;
Olenia in arva tertius trames cava
convalle serpens tangit errantes aquas
gelidumque dirimit amnis i Elei vadum:
hic pace fretum subita praedonum manus
aggressa ferro facinus occultum tulit.
In tempore ipso sorte Phoebea excitus
Tiresia tremulo tardus accelerat genu
comesque luce viduatum trahens.
Tiresias Sacrate di vis, proximum Phoebo caput,
responsa solve; fare, quem poenae petant.
Quod tarda fatu est lingua, quod quaerit moras
haut te quidem, magnanime, mirari addecet:
visu carent! magna pars veri latet.
sed quo vocat me patria, quo Phoebus, sequar:
fata eruantur; si foret viridis mihi
calidusque sanguis, pectore exciperem deum.
appellite aris candidum tergo bovem
curvoque numquam colla depressam iugo.
tu lucis inopem, gnata, genitorem regens
manifesta sacri signa fatidici refer.
Opima sanctas victima ante aras stetit.
In vota superos voce sollemni voca
arasque dono turis Eoi extrue.
Iam tura sacris caelitum ingessi focis.
Quid flamma? largas iamne comprendit dapes?
Subito refulsit lumine et subito occidit.
Vtrumne clarus ignis et nitidus stetit
rectusque purum verticem caelo tulit
et summam in auras fusus explicuit comam?
an latera circa serpit incertus viae
et fluctuante turbidus fumo labat?
Non una facies mobilis flammae fuit:
imbrifera qualis implicat varios sibi
Iris colores, parte quae magna poli
curvata picto nuntiat nimbos sinu
(quis desit illi quive sit dubites color).
caerulea fulvis mixta oberravit notis,
sanguinea rursus; ultima in tenebras abit.
sed ecce pugnax ignis in partes duas
discedit et se scindit unius sacri
discors favilla— genitor, horresco intuens:
libata Bacchi dona permutat cruor
ambitque densus regium fumus caput
ipsosque circa spissior vultus sedet
et nube densa sordidam lucem abdidit.
quid sit, parens, effare.
Quid fari queam
inter tumultus mentis attonitae vagus?
quidnam loquar? sunt dira, sed in alto mala;
solet ira certis numinum ostendi notis:
quid istud est quod esse prolatum volunt
iterumque nolunt et truces iras tegunt?
pudet deos nescio quid. huc propere admove
et sparge salsa colla taurorum mola.
placidone vultu sacra et admotas manus
patiuntur?
Altum taurus attollens caput
primos ad ortus positus expavit diem
trepidusque vultum obliquat et radios fugit.
Vnone terram vulnere afflicti petunt?
Iuvenca ferro semet imposito induit
et vulnere uno cecidit, at taurus duos
perpessus ictus huc et huc dubius ruit
animamque fessus vix reluctantem exprimit.
Vtrum citatus vulnere angusto micat
an lentus altas irrigat plagas cruor?
Huius per ipsam qua patet pectus viam
effusus amnis, huius exiguo graves
maculantur ictus imbre; sed versus retro
per ora multus sanguis atque oculos redit.
Infausta magnos sacra terrores cient.
sed ede certas viscerum nobis notas.
Genitor, quid hoc est? non levi motu, ut solent,
agitata trepidant exta, sed totas manus
quatiunt novusque prosilit venis cruor.
cor marcet aegrum penitus ac mersum latet
liventque venae; magna pars fibris abest
et felle nigro tabidum spumat iecur,
ac (semper omen unico imperio grave)
en capita paribus bina consurgunt toris;
sed utrumque caesum tenuis abscondit caput
membrana: latebram rebus occultis negans
hostile valido robore insurgit latus
septemque venas tendit; has omnis retro
prohibens reverti limes oblicus secat.
mutatus ordo est, sede nil propria iacet,
sed acta retro cuncta: non animae capax
in parte dextra pulmo sanguineus iacet,
non laeva cordi regio, non molli ambitu
omenta pingues visceri obtendunt sinus:
natura versa est, nulla lex utero manet,
scrutemur, unde tantus hic extis rigor.
quod hoc nefas? conceptus innuptae bovis.
nec more solito positus alieno in loco,
implet parentem; membra cum gemitu movet,
rigore tremulo debiles artus micant;
infecit atras lividus fibras cruor
temptantque turpes mobilem trunci gradum,
et inane surgit corpus ac sacros petit
cornu ministros; viscera effugiunt manum.
neque ista, quae te pepulit, armenti gravis
vox est nec usquam territi resonant greges:
immugit aris ignis et trepidant foci.
Quid ista sacri signa terrifici ferant
exprome: voces aure non timida hauriam.
[solent extrema facere securos mala. ]
His invidebis quibus opem quaeris malis.
Memora quod unum scire caelicolae volunt,
contaminarit rege quis caeso manus.
Nec alta caeli quae levi pinna secant
nec fibra vivis rapta pectoribus potest
ciere nomen; alia temptanda est via:
ipse evocandus noctis aeternae plagis,
emissus Erebo ut caedis auctorem indicet.
reseranda tellus, Ditis inplacabile
numen precandum, populus infernae Stygia
huc extrahendus: ede cui mandes sacrum;
nam te, penes quem summa regnorum, nefas
invisere umbras.
Te, Creo, hic poscit labor,
ad quem secundum regna respiciunt mea.
Dum nos profundae claustra laxamus Stygis,
populare Bacchi laudibus carmen sonet.
Effusam redimite comam nutante corymbo,
mollia Nysaeis armati bracchia thyrsis!
Lucidum caeli decus, huc ades
votis quae tibi nobiles
Thebae, Bacche, tuae
palmis supplicibus ferunt.
Huc adverte favens virgineum caput,
vultu sidereo discute nubila
et tristes Erebi minas
avidumque fatum.
Te decet cingi comam floribus vernis,
te caput Tyria cohibere mitra
hederave mollem
bacifera religare frontem.
Spargere effusos sine lege crines,
rursus adducto revocare nodo;
qualis iratam metuens novercam
creveras falsos imitatus artus,
crine flaventi simulata virgo,
lutea vestem retinente zona:
inde tam molles placuere cultus
et sinus laxi fluidumque syrma.
Vidit aurato residere curru,
veste cum longa tegeres leones,
omnis Eoae plaga vasta terrae,
qui bibit Gangen niveumque quisquis
frangit Araxen.
Te senior turpi sequitur Silenus asello,
turgida pampineis redimitus tempora sortis;
condita lascivi deducunt orgia mystae.
Te Bassaridum comitata cohors
nunc Edono pede pulsavit
sola Pangaeo, nunc Threicio
vertice Pindi; nunc Cadmeas
inter matres impia maenas
comes Ogygio venit laccho,
nebride sacra praecincta latus
thyrsumque levem vibrante manu,
tibi commotae pectora matres
fudere comam.
iam post laceros Pentheos artus
thyades, oestro membra remissae,
velut ignotum videre nefas.
Ponti regna tenet nitidi matertera Bacchi
Nereidumque choris Cadmeia cingitur Ino;
ius habet in fluctus magni puer advena ponti,
cognatus Bacchi, numen non vile Palaemon.
Te Tyrrhena, puer, rapuit manus,
at tumidum Nereus posuit mare,
caerula cum pratis mutat freta:
hinc verno platanus folio viret
et Phoebo laurus carum nemus;
garrula per ramos avis obstrepit;
vivaces hederas remus tenet,
summa ligat vitis carchesia.
Idaeus prora fremuit leo,
tigris puppe sedet Gangetica.
Tum pirata freto pavidus natat,
et nova demersos facies habet:
bracchia prima cadunt praedonibus
inlisumque utero pectus coit,
parvula dependet lateri manus
et dorso fluctum curvo subit,
lunata scindit cauda mare:
et sequitur curvus fugientia
carbasa delphin.
Divite Pactolos vexit te Lydius unda,
aurea torrenti deducens flumina ripa;
laxavit victos arcus Geticasque sagittas
lactea Massagetes qui pocula sanguine miscet;
regna securigeri Bacchum sensere Lycurgi;
sensere terrae † Zalacum feroces
et quos vicinus Boreas ferit
arva mutantes quasque Maeotis
alluit gentes frigido fluctu
quasque despectat
vertice summo
sidus Arcadium geminumque plaustrum.
Ille dispersos domuit Gelonos.
arma detraxit trucibus puellis:
ore deiecto petiere terram
Thermodontiacae catervae.
positisque tandem levibus sagittis
Maenades factae.
sacer Cithaeron sanguine undavit
Ophioniaque caede;
Proetides silvas petiere, et Argos
praesente Bacchum coluit noverca.
Naxos Aegaeo redimita ponto
tradidit thalamis relictam
virginem, meliore pensans
damnum marito:
pumice ex sicco *
fluxit Nyctelius latex;
garruli gramen secuere rivi,
conbibit dulces humus alta sucos
niveique lactis candidos fontes
et mixta odoro Lesbia cum thymo.
Ducitur magno nova nupta caelo:
solemne Phoebus carmen
infusis humero capillis
cantat et geminus Cupido
concutit taedas.
telum deposuit Iuppiter igneum
oditque Baccho veniente fulmen.
Lucida dum current annosi sidera mundi,
Oceanus clausum dum fluctibus ambiet orbem
Lunaque dimissos dum plena recolliget ignes,
dum matutinos praedicet Lucifer ortus
altaque caeruleum dum Nerea nesciet Arctos,
candida formonsi venerabimur ora Lyaei.
Etsi ipse vultus flebiles praefert notas,
exprome cuius capite placemus deos.
Fari iubes tacere quae suadet metus.
Si te luentes non satis Thebae movent,
at sceptra moveant lapsa cognatae domus.
Nescisse cupies nosse quae nimium expetis.
Iners malorum remedium ignorantia est.
itane et salutis publicae indicium obrues?
Vbi turpis est medicina, sanari piget.
Audita fare, vel malo domitus gravi
quid arma possint regis irati scies.
Odere reges dicta quae dici iubent.
Mittens Erebo vile pro cunctis caput,
arcana sacri voce ni retegis tua.
Tacere liceat, ulla libertas minor
a rege petitur?
Saepe vel lingua magis
regi atque regno muta libertas obest.
Vbi non licet tacere, quid cuiquam licet?
Imperia solvit qui tacet iussus loqui.
Coacta verba placidus accipias precor.
Vlline poena vocis expressae fuit?
Est procul ab urbe lucus ilicibus niger,
Dircaea circa vallis inriguae loca.
cupressus altis exerens silvis caput
virente semper alligat trunco nemus,
curvosque tendit quercus et putres situ
annosa ramos: huius abrupit latus
edax vetustas; illa, iam fessa cadens
radice, fulta pendet aliena trabe,
amara bacas laurus et tiliae leves
et Paphia myrtus et per immensum mare
motura remos alnus et Phoebo obvia
enode Zephyris pinus opponens latus:
medio stat ingens arbor atque umbra gravi
silvas minores urguet et magno ambitu
diffusa ramos una defendit nemus,
tristis sub illa, lucis et Phoebi inscius,
restagnat umor frigore aeterno rigens;
limosa pigrum circumit fontem palus.
Huc ut sacerdos intulit senior gradum,
haut est moratus: praestitit noctem locus,
tum effossa tellus, et super rapti rogis
iaciuntur ignes, ipse funesto integit
vates amictu corpus et frondem quatit,
lugubris imos palla perfundit pedes,
squalente cultu maestus ingreditur senex,
mortifera canam taxus adstringit comam.
nigro bidentes vellere atque atrae boves
intro trahuntur, flamma praedatur dapes,
vivumque trepidat igne ferali pecus,
vocat inde manes teque qui manes regis
"" et obsidentem claustra Lethaei lacus,
carmenque magicum volvit et rabido minax
decantat ore quicquid aut placat leves
aut cogit umbras; sanguinem libat focis
solidasque pecudes urit et multo specum
saturat cruore; libat et niveum insuper
lactis liquorem, fundit et Bacchum manu
laeva canitque rursus ac terram intuens
graviore manes voce et attonita citat.
latravit Hecates turba; ter valles cavae
sonuere maestum, tota succusso solo
pulsata tellus. 'audior' vates ait,
'rata verba fudi: rumpitur caecum chaos
iterque populis Ditis ad superos datur'
subsedit omnis silva et erexit comas,
duxere rimas robora et totum nemus
concussit horror, terra se retro dedit
gemuitque penitus: sive temptari abditum
Acheron profundum mente non aequa tulit,
sive ipsa tellus, ut daret functis viam,
compage rupta sonuit; aut ira furens
triceps catenas Cerberus movit graves.
subito dehiscit terra et immenso sinu
laxata patuit— ipse torpentes lacus
vidi inter umbras, ipse pallentes deos
noctemque veram; gelidus in venis stetit
haesitque sanguis, saeva prosiluit cohors
et stetit in armis omne vipereum genus,
fratrum catervae dente Dircaeo satae.
tum torva Erinys sonuit et caecus Furor
Horrorque et una quicquid aeternae creant
celantque tenebrae: Luctus avellens comam
aegreque lassum sustinens Morbus caput,
gravis Senectus sibimet et pendens Metus
avidumque populi Pestis Ogygii malum.
nos liquit animus, ipse quae ritus senis
artesque norat stupuit, intrepidus parens
audaxque damno convocat Ditis feri
exangue vulgus, ilico ut nebulae leves
volitant et auras libero caelo trahunt.
non tot caducas educat frondes Eryx
nec vere flores Hybla tot medio creat,
cum examen arto nectitur densum globo,
fluctusque non tot frangit Ionium mare,
nec tanta gelidi Strymonis fugiens minas
permutat hiemes ales et caelum secans
tepente Nilo pensat Arctoas nives
quot ille populos vatis eduxit sonus.
avide latebras nemoris umbrosi petunt
animae trementes. ; primus emergit solo,
dextra ferocem cornibus taurum premens,
Zethus, manuque sustinens laeva chelyn
qui saxa dulci traxit Amphion sono;
interque natos Tantalis tandem suos
tuto superba fert caput fastu grave
et numerat umbras, peior hac genetrix adest
furibunda Agaue, tota quam sequitur manus
partita regem: sequitur et Bacchas lacer
Pentheus tenetque saevus etiam nunc minas,
tandem, vocatus saepe pudibundum extulit
caput atque ab omni dissidet turba procul
celatque semet (instat et Stygias preces
geminat sacerdos, donec in apertum efferat
vultus opertos) Laius— fari horreo:
stetit per artus sanguine effuso horridus,
paedore foedo squalidam obtectus comam,
et ore rabido fatur: 'O Cadmi effera,
cruore semper laeta cognato domus,
vibrate thyrsos, enthea gnatos manu
lacerate potius— maximum Thebis scelus
maternus amor est. patria, non ira deum
sed scelere raperis: non gravi flatu tibi
luctificus Auster nec parum pluvio aethere
satiata tellus halitu sicco nocet,
sed rex cruentus, pretia qui saevae necis
sceptra et nefandos occupat thalamos patris
egitque in ortus semet et matri impios
fetus regessit, quique, vix mos est feris,
fratres sibi ipse genuit— implicitum malum
magisque monstrum Sphinge perplexum sua.
invisa proles: sed tamen peior parens
quam gnatus, utero rursus infausto gravis.
te, te cruenta sceptra qui dextra geris,
te pater inultus urbe cum tota petam
et mecum Erinyn pronubam thalami traham,
traham sonantis verbera, incestam domum
vertam et penates impio Marte obteram.
proinde pulsum finibus regem ocius
agite exulem quocumque funesto gradu;
solum relinquat: vere florifero virens
reparabit herbas, spiritus puros dabit
vitalis aura, veniet et silvis decor;
Letum Luesque, Mors Labor Tabes Dolor,
comitatus illo dignus, excedent simul;
et ipse rapidis gressibus sedes volet
effugere nostras, sed graves pedibus moras
addam et tenebo: reptet incertus viae,
baculo senili triste praetemptans iter:
eripite terras, auferam caelum pater. '
Et ossa et artus gelidus invasit tremor;
quicquid timebam facere fecisse arguor—
tori iugalis abnuit Merope nefas,
sociata Polybo; sospes absolvit manus
Polybus meas: uterque defendit parens
caedem stuprumque. quis locus culpae est super?
multo ante Thebae Laium amissum gemunt,
Bocota gressu quam meo tetigi loca.
falsusne senior an deus Thebis gravis?—
iam iam tenemus callidi socios doli:
mentitur ista praeferens fraudi deos
vates, tibique sceptra despondet mea.
Egone ut sororem regia expelli velim?
si me fides sacrata cognati laris
non contineret in meo certum statu:
tamen ipsa me fortuna terreret nimis
sollicita semper, liceat hoc tuto tibi
exuere pondus nec recedentem opprimat:
iam te minore tutior pones loco.
Hortaris etiam, sponte deponam ut mea
tam gravia regna?
Suadeam hoc illis ego,
in utrumque quis. , est liber etiamnum status:
tibi iam necesse est ferre fortunam tuam.
Certissima est regnare cupienti via
laudare modica et otium ac somnum loqui;
ab inquieto saepe simulatur quies.
Parumne me tam longa defendit fides?
Aditum nocendi perfido praestat fides.
Solutus onere regio regni bonis
fruor domusque civium coetu viget,
nec ulla vicibus surgit alternis dies
qua non propinqui munera ad nostros lares
sceptri redundent; cultus, opulentae dapes,
donata multis gratia nostra salus:
quid tam beatae desse fortunae rear?
Quod dest: secunda non habent umquam modum.
Incognita igitur ut nocens causa cadam?
Num ratio vobis reddita est vitae meae?
num audita causa est nostra Tiresiae? tamen
sontes videmur, facitis exemplum: sequor.
Quid si innocens sum?
Dubia pro certis solent
timere reges.
Qui pavet vanos metus,
veros moretur.
Quisquis in culpa fuit,
dimissus odit: omne quod dubium est cadat.
Sic odia fiunt.
Odia qui nimium timet
regnare nescit: regna custodit metus.
Qui sceptra duro saevus imperio regit,
timet timentes: metus in auctorem redit.
Servate sontem saxeo. inclusum specu,
ipse ad penates regios referam gradum.
Non tu tantis causa periclis,
non hinc Labdacidos petunt
fata, sed veteres deum
irae secuntur: Castalium nemus
umbram Sidonio praebuit hospiti
lavitque Dirce Tyrios colonos,
ut primum magni natus Agenoris
fessus per urbem furta sequi Iovis,
sub nostra pavidus constitit arbore
praedonem venerans suum
monituque Phoebi
iussus erranti comes ire vaccae,
quam non flexerat
vomer aut tardi iuga curva plaustri,
deseruit fugas nomenque genti
inauspicata de bove tradidit.
Tempore ex illo nova monstra semper
protulit tellus:
aut anguis imis vallibus editus
annosa supra robora sibilat
superatque pinus:
supra Chaonias celsior arbores
erexit caeruleum caput,
cum maiore sui parte recumberet;
aut feta tellus impio partu
effudit arma: sonuit reflexo
classicum cornu lituusque adunco
stridulos cantus elisit aere,
* *
ante non linguas agiles et ora
vocis ignotae clamore primum
hostico experti:
Agmina campos cognata tenent,
dignaque iacto semine proles,
uno aetatem permensa die,
post Luciferi nata meatus
ante Hesperios occidit ortus,
horret tantis advena monstris
populique timet bella recentis,
donec cecidit saeva iuventus
genetrixque suo reddi gremio
modo productos vidit alumnos.
hac transierit civile nefas!
illa Herculeae norint Thebae
proelia fratrum.
Quid Cadmei fata nepotis,
cum vivacis cornua cervi
frontem ramis texere novis
dominumque canes egere suum?
praeceps silvas montesque fugit
citus Actaeon agilique magis
pede per saltus ac saxa vagus
metuit motas zephyris plumas
et quae posuit retia vitat:
donec placidi fontis in unda
cornua vidit vultusque feros;
ibi virgineos foverat artus
nimium saevi diva pudoris.
C aras revolvit animus et repetit metus,
obisse nostro Laium scelere autumant
superi inferique, sed animus contra innocens
sibique melius quam deis notus negat,
redit memoria tenue per vestigium,
cecidisse nostri stipitis pulsu obvium
datumque Diti cum prior iuvenem senex,
curru superbus, pelleret, Thebis procul
Phocasaea trifidas regio qua scindit vias.
unanima coniunx, explica errores precor:
quae spatia moriens Laius vitae tulit?
primone in aevo viridis an fracto occidit?
Inter senem iuvenemque, sed propior seni.
Frequensne turba regium cinxit latus?
Plures fefellit error ancipitis viae,
paucos fidelis curribus iunxit labor.
Aliquisne cecidit regio fato comes?
Vnum fides virtusque consortem addidit.
Teneo nocentem, convenit numerus, locus:
sed tempus adde.
Decima iam metitur seges.
te populus in regnum vocat
patrium: quietem Polybus aeternam obtinet.
Vt undique in me saeva Fortuna irruit!
edissere agedum, quo cadat fato parens.
Animam senilem mollis exsolvit sopor.
Genitor sine ulla caede defunctus iacet,
testor, licet iam tollere ad caelum pie
puras nec ulla scelera metuentes manus,
sed pars magis metuenda fatorum manet.
Omnem paterna regna discutient metum.
Repetam paterna regna; sed matrem horreo.
Metuis parentem, quae tuum reditum expetens
sollicita pendet?
Ipsa me pietas fugat.
Viduam relinques?
Tangis en ipsos metus. —
Effare morsus quis premat mentem timor;
praestare tacitam regibus soleo fidem.
Conubia matris Delphico admonitu tremo.
Timere vana desine et turpes metus
depone: Merope vera non fuerat parens.
Quod subditi vi praemium gnati petit?
Regum superbam liberi astringunt fidem.
Secreta thalami fare quo excipias modo.
Hae te parenti parvulum tradunt manus.
Tu me parenti tradis; at quis me tibi?
Pastor nivoso sub Cithaeronis iugo.
In illa temet nemora quis casus tulit?
Illo sequebar monte cornigeros greges.
Nunc adice certas corporis nostri notas.
Forata ferro gesseras vestigia,
tumore nactus nomen ac vitio pedum.
Quis fuerit ille qui meum dono dedit
corpus requiro.
Regios pavit greges;
minor sub illo turba pastorum fuit.
Eloquere nomen.
Prima languescit senum
memoria longo lassa sublabens situ.
Potesne facie noscere ac vultu virum?
Fortasse noscam: saepe iam spatio Obrutam
levis exoletam memoriam revocat nota.
Ad sacra et aras omne compulsum pecus
duces sequantur; ite, propere accersite,
famuli, penes quos summa consistit gregum.
Sive ista ratio sive fortuna occulit,
latere semper patere quod latuit diu:
saepe eruentis veritas patuit malo.
Malum timeri maius bis aliquod potest?
Magnum esse magna mole quod petitur scias,
concurrit illinc publica, hinc regis salus:
utrimque paria; contine medias manus,
nihil lacessas, ipsa se fata explicent.
Non expedit concutere felicem statum:
tuto movetur quicquid extremo in loco est.
Nobilius aliquid genere regali appetis?
ne te parentis pigeat inventi vide.
Vel paenitendi sanguinis quaeram fidem,
si nosse certum est. ecce grandaevus senex,
arbitria sub quo regii fuerant gregis,
refersne nomen aut vultum senis?
Adlidet animo forma; nec notus satis,
nec rursus iste vultus ignotus mihi.
Regnum optinente Laio famulus greges
agitasti opimos sub Cithaeronis plaga?
Laetus Cithaeron pabulo semper novo
aestiva nostro prata summittit gregi.
SEN, Noscisne memet?
Dubitat anceps memoria.
Huic aliquis a te traditur quondam puer?
effare. dubitas? cur genas mutat color?
quid verba quaeris? veritas odit moras.
Obducta longo temporum tractu moves.
Fatere, ne te cogat ad verum dolor.
Inutile isti munus infantis dedi:
non potuit ille luce, non caelo frui.
Procul sit omen. vivit et vivat precor.
Superesse quare traditum infantem negas?
Ferrum per ambos tenue transactum pedes
ligabat artus, vulneri innatus tumor
puerile foeda corpus urebat lue.
Quid quaeris ultra? fata iam accedunt prope.
quis fuerit infans edoce.
Prohibet fides.
Huc aliquis ignem! flamma iam excutiet fidem.
Per tam cruentas vera quaerentur vias?
ignosce quaeso.
Si ferus videor tibi
et impotens, parata vindicta in manu est:
dic vera: quisnam? quove generatus patre?
qua matre genitus?
coniuge est genitus tua.
D ehisce, tellus, tuque tenebrarum potens,
m Tartara ima, rector umbrarum, rape
retro reversus generis ac stirpis vices.
congerite, cives, saxa in infandum caput,
mactate telis: me petat ferro parens,
me gnatus, in me coniuges arment manus
fratresque, et aeger populus ereptos rogis
iaculetur ignes, saeculi crimen vagor,
odium deorum, iuris exitium sacri,
qua luce primum spiritus hausi rudes
iam morte dignus, redde nunc animos † acres,
nunc aliquid aude sceleribus dignum tuis.
i, perge, propero regiam gressu pete:
gratare matri liberis auctam domum.
Fata si liceat mihi
fingere arbitrio meo,
temperem zephyro levi
vela, ne pressae gravi
spiritu antennae tremant:
lenis et modice fluens
aura nec vergens latus
ducat intrepidam ratem;
tuta me media vehat
vita decurrens via.
Gnosium regem timens
astra dum demens petit
artibus fisus novis,
certat et veras aves
vincere ac falsis nimis
imperat pinnis puer,
nomen eripuit freto;
callidus medium senex
Daedalus librans iter
nube sub media stetit,
alitem expectans suum
(qualis accipitris minas
fugit et sparsos metu
conligit fetus avis),
donec in ponto manus
movit implicitas puer
compede audacis viae.
quicquid excessit modum
pendet instabili loco.
Sed quid hoc? postes sonant;
maestus en famulus manu
regius quassat caput,
ede quid portes novi.
Praedicta postquam fata et infandum genus
deprendit ac se scelere convictum
damnavit ipse, regiam infestus petens
invisa propero tecta penetravit gradu
qualis per arva Libycus insanit leo,
fulvam minaci fronte concutiens iubam;
vultus furore torvus atque oculi truces,
gemitus et altum murmur, et gelidus fluit
sudor per artus, spumat et volvit minas
ac mersus alte magnus exundat dolor.
secum ipse saevus grande nescio quid parat
suisque fatis simile, 'quid poenas moror?'
ait 'hoc scelestum pectus aut ferro petat,
aut fervido aliquis igne vel saxo domet.
quae tigris aut quae saeva visceribus meis
incurret ales? ipse tu scelerum capax,
sacer Cithaeron, vel feras in me tuas
emitte silvis, mitte vel rabidos canes—
nunc redde Agauen. anime, quid mortem times?
mors innocentem sola Fortunae eripit. '
haec fatus aptat impiam capulo manum
ensemque ducit, 'itane? tam magnis breves
poenas sceleribus solvis atque uno omnia
pensabis ictu? moreris: hoc patri sat est;
quid deinde matri, quid male in lucem editis
gnatis, quid ipsi, quae tuum magna luit
scelus ruina, flebili patriae dabis?
solvendo non es: illa quae leges ratas
Natura in uno vertit Oedipoda, novos
commenta partus, supplices eadem meis
novetur. iterum vivere atque iterum mori
liceat, renasci semper ut totiens nova
supplicia pendas— utere ingenio, miser:
quod saepe fieri non potest fiat diu;
mors eligatur longa, quaeratur via
qua nec sepultis mixtus et vivis tamen
exemptus erres: morere, sed citra patrem.
cunctaris, anime?' subitus en vultus gravat
profusus imber ac rigat fletu genas.
'et flere satis est? hactenus fundent levem
oculi liquorem? sedibus pulsi suis
lacrimas sequantur: di maritales. satin?
fodiantur oculi!' dixit atque ira furit:
ardent minaces igne truculento genae
oculique vix se sedibus retinent suis;
violentus audax vultus, iratus ferox,
tantum furentis; gemuit et dirum fremens
manus in ora torsit, at contra truces
oculi steterunt et suam intenti manum
ultro insecuntur, vulneri occurrunt suo.
scrutatur avidus manibus uncis lumina,
radice ab ima funditus vulsos simul
evolvit orbes; haeret in vacuo manus
et fixa penitus unguibus lacerat cavos
alte recessus luminum et inanes sinus,
saevitque frustra plusque quam satis est furit.
Factum est periclum lucis; attollit caput
cavisque lustrans orbibus caeli plagas
noctem experitur. quicquid effossis male
dependet oculis rumpit, et victor deos
conclamat omnis: 'parcite, en, patriae precor:
iam iusta feci, debitas poenas tuli;
inventa thalamis digna nox tandem meis.
rigat ora foedus imber et lacerum caput
largum revulsis sanguinem venis vomit.
Fatis agimur: cedite fatis;
non sollicitae possunt curae
mutare rati stamina fusi.
quicquid patimur mortale genus,
quicquid facimus venit ex alto,
servatque suae decreta colus.
Lachesis nulla revoluta manu.
omnia secto tramite vadunt
primusque dies dedit extremum:
non illa deo vertisse licet
quae nexa suis currunt causis.
it cuique ratus prece non ulla
mobilis ordo: multis ipsum
metuisse nocet, multi ad fatum
venere suum dum fata timent.
Sonuere fores atque ipse suum.
duce non ullo molitur iter
luminis orbus.
Bene habet, peractum est: iusta persolvi patri,
iuvant tenebrae, quis deus tandem mihi
placatus atra nube perfundit caput?
quis scelera donat? conscium evasi diem.
nil, parricida, dexterae debes tuae:
lux te refugit, vultus Oedipodam hic decet.
En ecce, rapido saeva prosiluit gradu
vaecors, qualis attonita et furens
Cadmea mater abstulit gnato caput
sensitque raptum, dubitat afflictum alioqui,
cupit pavetque. iam malis cessit pudor,
set haeret ore prima vox. Quid te vocem?
gnatumue? dubitas? gnatus es: gnatum pudet?
invite loquere gnate— quo avertis caput
vacuosque vultus?
Quis frui tenebris vetat?
quis reddit oculos? matris, en matris sonus!
perdidimus operam, congredi fas amplius
haut est. nefandos dividat vastum mare
dirimatque tellus abdita et quisquis sub hoc
in alia versus sidera ac solem avium
dependet orbis alterum ex nobis ferat.
Fati ista culpa est: nemo fit fato nocens.
Iam parce verbis, mater, et parce auribus:
per has reliquias corporis trunci peto,
per inauspicatum sanguinis pignus mei,
per omne nostri nominis fas ac nefas.
Quid, anime, torpes? socia cur scelerum dare
poenas recusas? omne confusum' perit,
, incesta, per te iuris humani decus:
morere et nefastum spiritum ferro exige.
non si ipse mundum concitans divum sator
corusca saeva tela iaculetur manu,
umquam rependam sceleribus poenas pares
mater nefanda, mors placet: mortis via
quaeratur, age dum, commoda matri manum,
si parricida es. restat hoc operae ultimum:
rapiatur ensis; hoc iacet ferro meus
coniunx— quid illum nomine haud vero vocas?
socer est. utrumne pectori infigam meo
telum an patenti conditum iugulo inprimam?
eligere nescis vulnus: hunc, dextra, hunc pete
uterum capacem, qui virum et gnatos tulit.
Iacet perempta. vulneri immoritur manus
ferrumque secum nimius eiecit cruor.
Fatidice te, te praesidem et veri deum
compello: solum debui fatis patrem;
bis parricida plusque quam timui nocens
matrem peremi: scelere confecta est meo.
Phoebe mendax, fata superavi impia.
Pavitante gressu sequere pallentes vias;
suspensa plantis efferens vestigia
caecam tremente dextera noctem rege.
ingredere praeceps, lubricos ponens gradus,
profuge vade— siste, ne in matrem incidas,
quicumque fessi corpore et morbo graves
semanima trahitis pectora, en fugio exeo:
relevate colla, mitior caeli status
posterga sequitur: quisquis exilem iacens ,
animam retentat, vividos haustus levis
concipiat. ite, ferte depositis opem:
mortifera mecum vitia terrarum extraho.
violenta Fata et horridus Morbi tremor,
Maciesque et atra Pestis et rabidus Dolor,
mecum ite, mecum, ducibus his uti libet."
82,Valerius Flaccus,argon_8,"At trepidam in thalamis et iam sua facta paventem
Colchida circa omnes pariter furiaeque minaeque
patris habent; nec caerulei timor aequoris ultra,
nec miserae terra ulla procul; quascumque per undas
ferre fugam, quamcumque cupit iam scandere puppem
ultima virgineis tunc flens dedit oscula vittis,
quosque fugit complexa toros crinemque genasque
ante †peranti†  carpsit vestigia somni,
atque haec impresso gemuit miseranda cubili:
'o mihi si profugae genitor nunc ille  supremos
amplexus, Aeeta, dares fletusque videres
ecce meos. ne crede, pater, non carior ille est,
quem sequimur; tumidis utinam simul obruar undis.
tu, precor, haec longa placidus mox sceptra senecta
tuta geras, meliorque tibi sit cetera proles.'
dixit et Haemonio numquam spernenda marito
condita letiferis promit  medicamina cistis,
virgineosque sinus ipsumque monile venenis
implicat ac saevum super omnibus addidit ensem.
inde velut torto Furiarum erecta  flagello
prosilit, attonito qualis pede prosilit Ino
in freta nec parvi meminit conterrita nati,
quem tenet; extremum coniunx ferit inritus Isthmon. 
Iam prior in lucos curis  urgentibus heros
venerat et nemoris sacra se nocte tegebat,
tum quoque siderea clarus procul ora iuventa.
qualis adhuc sparsis comitum per lustra catervis
Latmius aestiva residet venator in umbra,
dignus amore deae, velatis cornibus et iam
Luna venit: roseo talis per nubila ductor
implet honore nemus talemque exspectat amantem.
ecce autem pavidae virgo de more columbae,
quae super ingenti circumdata praepetis umbra
in quemcumque tremens hominem cadit, haut secus illa
acta  timore gravi mediam se misit; at ille
excepit blandoque prior sic ore locutus:
'o decus in nostros magnum ventura penates
solaque  tantarum virgo haut indigna viarum
causa reperta duci, mihi iam  non ulla requiro
vellera, teque meae satis  est quaesisse carinae.
verum age et hoc etiam, quando potes, adice tantis
muneribus  meritisque tuis; namque aurea iussi
terga referre sumus; socios ea gloria tangit.'
sic ait et primis supplex dedit oscula palmis.
Contra virgo novis iterum singultibus orsa est:
'linquo domos patrias te propter opesque meorum;
nec iam nunc regina loquor sceptrisque relictis
vota sequor: serva hanc profugae, prior ipse dedisti
quam (scis nempe) fidem. di nostris vocibus adsunt,
sidera et haec te meque vident. tecum aequora, tecum
experiar quascumque vias, modo nequis abactam
huc referat me forte dies oculisque  parentis
ingerar; hoc superos,  hoc te quoque deprecor, hospes.'
Haec ait atque furens rapido per devia passu
tollitur. ille haeret comes et miseratur euntem, 
cum subito ingentem media inter nubila flammam
conspicit et saeva vibrantes luce tenebras.
'quis rubor iste poli? quod tam lugubre refulsit
sidus?' ait. reddit trepido cui talia virgo:
ipsius en oculos et lumina torva draconis
aspicis; ille suis haec vibrat fulgura cristis:
me patiens  contra solam videt ac vocat ultro,
ceu solet, et blanda poscit me pabula lingua.
dic age nunc, utrum vigilanti hostemque videnti
exuvias auferre velis, an lumina somno
mergimus  et domitum potius tibi tradimus anguem?'
ille silet: tantus  subiit tum virginis horror.
	  Iamque manus Colchis crinemque intenderat astris,
carmina barbarico fundens pede, teque ciebat,
Somne pater: 'Somne omnipotens, te Colchis  ab omni
orbe voco inque unum iubeo nunc ire draconem,
quae freta saepe tuo domui, quae nubila cornu
fulminaque  et toto quicquid micat aethere; sed nunc,
nunc age maior ades fratrique simillime Leto. 
te quoque, Phrixeae pecudis fidissime custos,
tempus ab hac oculos  tandem deflectere cura.
quem metuis me adstante  dolum? servabo parumper
ipsa nemus; longum interea tu pone laborem.'
ille haut Aeolio discedere fessus ab auro
nec dare permissae, quamvis iuvet,  ora quieti
sustinet; ac primi percussus nube soporis
horruit et dulces excussit ab arbore  somnos.
contra Tartareis Colchis spumare venenis 
cunctaque Lethaei quassare silentia rami
perstat et adverso luctantia lumina cantu
obruit  atque omnem linguaque manuque fatigat
vim Stygiam, ardentes donee sopor occupet iras.
iamque altae cecidere iubae, nutatque coactum 
iam caput atque ingens extra sua vellera cervix,
ceu refluens Padus aut septem proiectus in amnes
Nilus et Hesperium veniens Alpheos in orbem.
ipsa caput cari postquam Medea draconis 
vidit humi, fusis circum proiecta lacertis
seque suumque  simul flevit crudelis aluminum:
'non ego te sera talem sub nocte videbam
sacra ferens epulasque tibi, nee talis hianti
mella  dabam ac nostris nutribam fida venenis.
quam gravida nunc mole iaces, quam segnis inertem
flatus habet; nec te saltem, miserande, peremi.
heu  saevum passure diem: iam nulla videbis
vellera, nulla tua fulgentia dona sub umbra.
cede adeo inque aliis senium nunc digere  lucis
immemor, oro, mei, nec me tua sibila toto
exagitent infesta mari. sed tu quoque cunctas,
Aesonide, dimitte  moras atque effuge raptis
velleribus. patrios exstinxi noxia tauros;
terrigenas in fata  dedi; fusum ecce draconis
corpus habes, iamque omne nefas, iam, spero, peregi.'
quaerenti tunc deinde viam, qua se arduus heros
ferret ad aurigerae  caput arboris,'eia, per ipsum
scande age et adverso gressus' ait 'imprime dorso.'
nec mora fit. dictis fidens Cretheia proles
calcat et aeriam quamvis perfertur ad ornum,
cuius adhuc rutilam servabant bracchia pellem,
nubibus accensis similem aut cum veste recincta
labitur ardenti Thaumantias obvia Phoebo.
corripit optatum decus extremumque laborem
Aesonides, longosque sibi gestata per annos
Phrixeae monumenta fugae vix reddidit arbor
cum gemitu, tristesque super coiere tenebrae.
egressi relegunt campos et fluminis ora
summa petunt. micat omnis ager, villisque  comantem
sidereis totos pellem nunc fundit in artus,
nunc in colla refert, nunc implicat ille sinistrae.
talis ab Inachiis Nemeae Tirynthius antris
ibat, adhuc aptans  umeris capitique leonem.
ut vero sociis, qui tunc praedicta tenebant
ostia, per longas apparuit aureus umbras,
clamor ab  Haemonio surgit grege; se quoque gaudens
promovet ad primas iuveni ratis  obvia ripas.
praecipites agit  ille gradus atque aurea misit
terga prius; mox attonita  cum virgine puppem
insilit ac rapta victor consistit in hasta.
	  Interea patrias saevus venit horror ad aures 
fata domus luctumque ferens. fraudemque fugamque
virginis.hinc subitis †inflexit†  frater in armis, 
urbs etiam mox tota colt, volat ipse  senectae
immemor Aeetes, complentur litora bello
nequiquam; fugit immissis nam puppis habenis
Mater adhuc ambas tendebat in aequora palmas
et soror atque omnes aliae matresque nurusque
Colchides aequalesque tibi, Medea, puellae.
extat sola parens impletque ululatibus auras.
'siste fugam, medio refer huc ex aequore puppem,
nata,  potes. quo' clamat 'abis? hic turba tuorum
omnis et iratus nondum pater; haec tua tellus
sceptraque. quid terris solam te credis Achaeis?
quis locus Inachias inter tibi, barbara, natas?
istane vota  domus exspectatique hymenaei?
hunc petii grandaeva diem? vellem unguibus uncis
ut volucris possem praedonis in ipsius ora
ire ratemque supra claroque reposcere cantu
quam genui. Albano fuit haec promissa tyranno,
non tibi; nil tecum miseri pepigere parentes,
Aesonide; non hoc Pelias evadere furto
te iubet aut ullas Colchis abducere natas.
vellus habe et nostris siquid super accipe templis.
sed quid ego  quemquam immeritis incuso querellis?
ipsa fugit tantoque (nefas) ipsa ardet amore.
hoc erat, infelix, redeunt nam singula menti,
ex quo  Thessalici subierunt Colchida reges,
quod nullae te, nata, dapes, non ulla iuvabant
tempora.  non ullus tibi tum color aegraque verba
errantesque genae atque alieno gaudia vultu
semper erant.  cur tanta mihi non prodita pestis,
ut gener Aesonides  nostra consideret aula
nec  talem paterere fugam, commune fuisset
aut certe nunc omne nefas, iremus et ambae
in quascumque vias? pariter petiisse iuvaret
Thessaliam et saevi quaecumque est  hospitis urbem.'
sic genetrix, similique implet soror omnia questu
exululans; famulae pariter clamore supremo
in vacuos dant verba notos dominamque reclamant
nomine; te venti procul et tua fata ferebant.
Inde  diem noctemque volant. redeuntibus aura
gratior, et notae Minyis transcurrere terrae,
cum subito Erginus puppi sic fatur ab alta:
'vos' ait 'Aesonide, contenti vellere capto,
nec via quae superet nec quae fortuna videtis.
crastina  namque dies trucis ad confinia ponti
Cyaneasque vocat, meminique,  o Tiphy, tuorum
saxa per illa, pater, memini, venerande, laborum.
mutandum, o socii, nobis iter; altera ponti
eluctanda via et cursu, quem fabor, eundum est.
haud procul hinc ingens Scythici ruit exitus Histri,
fundere non uno tantum quem flumina cornu
accipimus; septem exit aquis, septem ostia pandit.
illius adversi nunc ora petamus et undam,
quae  latus in laevum ponti cadit; inde sequemur
ipsius amnis iter, donec nos flumine certo
proferat inque aliud reddat mare. sint age tanti,
Aesonide, quaecumque morae quam saeva subire
saxa iterum, quam Cyaneos perrumpere montes;
sat mihi: non totis Argo redit  ecce corymbis.'
haec ait ignarus fixas iam numine rupes
stare neque adversis ultra concurrere saxis.
reddidit Aesonides:'et te,  fidissime rector,
haud vani tetigere metus, nec me ire recuso
longius et cunctis redeuutem ostendere terris.'
protinus inde alios flectunt regesque locosque
adsuetumque petunt plaustris migrantibus aequor.
	  Puppe procul summa vigilis  post terga magistri
haeserat auratae genibus Medea Minervae;
atque ibi deiecta residens in lumina palla
flebat adhuc, quamquam  Haemoniis cum regibus iret,
sola tamen nec coniugii  secura futuri.
illam Sarmatici miserantur litora ponti,
illa Thoanteae transit defleta  Dianae.
nulla palus, nullus Scythiae non maeret euntem
amnis; Hyperboreas movit conspecta pruinas,
tot modo regna tenens; ipsi  quoque murmura ponunt
iam Minyae, iam ferre volunt. vix allevat ora
ad seras, siquando, dapes, quas carus lason
ipse dabat, iam  nubiferam transire Carambin
significans, iam regna Lyci, totiensque gementem
fallit ad Haemonios hortatus surgere montes.
Insula Sarmaticae Peuce stat nomine nymphae,
torvus ubi  et ripa semper metuendus utraque
in freta per saevos Hister descendit alumnos.
solvere in hoc tandem resides dux litore curas
ac primum socios ausus sua pacta docere
promissamque fidem thalami foedusque iugale.
ultro omnes laeti instigant meritamque fatentur.
ipse  autem invitae iam Pallados erigit aras
incipit Idaliae numen nec spernere divae,
praecipueque sui, siquando, in tempore pulcher
coniugii  Minyas numquam magis eminet inter:
qualis sanguineo victor  Gradivus ab Hebro
Idalium furto subit aut dilecta Cythera,
seu cum caelestes Alcidae invisere mensas
iam vacat et fessum Iunonia sustinet  Hebe.
adnuit unanimis  Venus, hortatorque Cupido
suscitat adfixam maestis Aeetida curis;
ipsa suas illi croceo subtegmine vestes
induit, ipsa suam duplicem Cytherea coronam
donat et arsuras alia cum virgine gemmas.
tum novus implevit vultus honor, ac sua flavis
reddita cura  comis, graditurque oblita malorum.
sic ubi Mygdonios planctus sacer  abluit Almo,
laetaque iam Cybele festaeque per oppida taedae,
quis modo tam  saevos adytis fluxisse cruores
cogitet? aut ipsi qui iam meminere ministri?
inde ubi sacrificas  cum coniuge venit ad aras
Aesonides unaque adeunt pariterque precari
incipiunt, ignem Pollux undamque iugalem
praetulit, et dextrum pariter vertuntur in orbem.
sed neque se pingues tum candida flamma per auras
explicuit, nec tura videt concordia Mopsus,
promissam nec stare fidem,  breve tempus amorum.
odit utrumque simul, simul et miseratur utrumque
et tibi tum  nullos optavit, barbara, natos.
mox epulas et sacra parant; silvestria laetis
praemia venatu facili quaesita supersunt;
pars veribus, pars undanti despumat aeno.
gramineis ast inde toris discumbitur, olim
Hister anhelantem Peucen quo presserat antro.
ipsi inter medios rosea radiante iuventa
altius inque sui sternuntur velleris auro.
	  Quis novus inceptos timor impediit  hymenaeos
turbavitque toros et sacra calentia rupit?
Absyrtus subita praeceps cum classe parentis
advehitur profugis infestam lampada Grais
concutiens, diroque  premens clamore sororem
atque 'hanc, o siquis vobis dolor iraque, Colchi,
adcelerate viam; neque enim fugit aequore raptor
Iuppiter aut falsi sequitur vestigia tauri.
puppe (nefas) una praedo Phrixea reportat
vellera; qua libuit remeat  cum virgine; nobis
(o pudor) et muros et stantia tecta reliquit.
quid mihi deiide satis? nec quaero vellera nec te
accipio, germana, datam; nec foederis ulla
spes erit aut irae quisquam modus. inde reverti
patris ad ora mei tam parvo in tempore fas sit'?
quinquaginta animae me scilicet unaque  mersa
sufficiet placare ratis? te, Graecia fallax,
persequor atque tuis hunc quasso moenibus ignem;
nec tibi digna, soror, desum ad conubia frater, 
primus et ecce fero quatioque hanc lampada vestro
coniugio, primus celebro dotalia  sacra,
qui potui; patriae veniam da,  quaeso, senectae.
quin omnes alii  pariter populique patresque
mecum adsunt. magni virgo ne regia Solis
Haemonii thalamos adeas despecta mariti,
tot decuit coiisse  rates, tot fulgere taedas.'
Dixerat atque orans iterum ventosque virosque
perque ratis supplex et remigis 
vexilla magistris. 
illi autem intorquent truncis frondentibus  undam,
quaeque die fuerat  raptim formata sub uno
et tantum deiecta suis a montibus  arbor
(quid dolor et veterum potuit non ira virorum?)
haud longis iam distat aquis, sequiturque volantem
barbara Palladiam puppem ratis, ostia done
Danubii viridemque  vident ante ostia Peucen
ultimaque adgnoscunt Argoi cornua mali.
tum vero clamorem omnes inimicaque tollunt
gaudia, tum gravior remis fragor, ut procul Argo
visa viris, unamque petunt rostra omnia puppem.
princeps navalem nodosi roboris uncum
arripit et longa Styrus prospectat ab unda
coniugio atque iterum sponsae flammatus amore.
iamque alii clipeos et tela trabalia dextris
expediunt, armant  alii picis unguine flammas;
impatiens tremit hasta morae, nec longius inter,
quam quod tela vetet, superest mare. vocibus urgent
interea et pedibus pulsant tabulata frementes.
Cum subitas videre rates vibrataque flammis
aequora, non una Minyae formidine surgunt,
primus et in puppem deserta virgine ductor
prosilit et summa galeam rapit  altus ab hasta;
ense simul clipeoque micat; nec cetera pubes
segnius adreptis in litore constitit armis.
at tibi quae scelerum facies, Medea, tuorum?
quisve pudor Colchos iterum fratremque videnti
quidquid et abscisum vasto iam tuta profundo
credideras? ergo infausto sese occulit antro,
non aliud quam certa mori, seu carus Iason
seu frater Graia victus cecidisset ab hasta.
	  Haud ita sed summo segnis sedet  aethere Iuno
aut sinit extrema Minyas decernere pugna,
nec numero quoniam Colchis nec puppibus aequos. 
ergo ubi diva rates hostemque accedere  cernit,
ipsa subit  terras tempestatumque refringit
ventorumque domos. volucrum gens turbida fratrum
erumpit, classem dextra Saturnia monstrat.
videre, inque unum pariter mare protinus omnes
infesto clamore ruunt inimicaque Colchis
aequora et adversos statuunt a litore fluctus.
Tollitur atque intra Minyas Argoaque vela
Styrus abit;  vasto rursus desidit hiatu
abrupta revolutus aqua. iamque omnis in astra
itque reditque ratis,  lapsoque reciproca fluctu
descendit. vorat  hos vertex, hos agmine toto
gurges agit.  simul in vultus micat unldique terror;
crebra ruina poli caelestia limina  laxat.
non tamen ardentis Styri violentia cedit;
hortatur socios media inter proelia divum:
'transferet  ergo meas in quae volet oppida dotes
Colchis?  et Haemonius nobis succedet adulter?
nec mihi tot magnos inter regesque procosque
profuerit prona haud dubii sententia patris?
an virtus praelata viri est et fortior ille,
quem sequitur? iuungam igniferos sine carmine tauros
saevaque Echionii ferro sata persequar hydri.
hoc adeo interea specta de litore pugnas
amborum: victoris eris. iam digna videbis
proelia, iamque illud carum caput ire cruenta
sub freta, semiviri nec murra corpus Achivi
sed pice, sed flammis et olentis  sulphure crines.
vos modo vel solum hoc fluctus expellite corpus,
non te, Aeeta pater, generi aut, Sol magne, pudebit.
fallor? an hos nobis magico nunc carmine ventos
ipsa movet diraque levat maria ardua lingua?
atque iterum Aesonides, iterum defenditur arte,
qua solet? haut illi cantus et futile murmur
proderit. ite, rates, et frangite virginis undam.'
dixit et intortis socio cum milite remis
prosilit; at fluctu puppis labefacta reverso
solvitur effunditque viros ipsumque minantem
tunc quoque et elata quaerentem litora dextra.
ibat et arma ferens et strictum naufragus ensem,
incipit et remos et quaerere transtra solutae
sparsa ratis maestasque  altis intendere voces
puppibus; ast inter tantos succurrere fluctus
nulla potest aut ille †velit†,  quotiensque propinquat,
tunc aliud rursus dirimit mare. iam tamen errat 
iamque abiit, fundoque iterum violentus ab imo 
erigitur; sed fluctus adest magnoque sub altis
turbine figit aquis, et tandem virgine cessit.
Absyrtus visu maeret defixus acerbo.
heu  quid agat? qua vi portus et prima capessat
ostia? qua possit Minyas invadere, clausos
quos videt agnoscitque fremens?  maria obvia contra
saevaque pugnat hiems totusque in vertice pontus.
abscessit tandem vanaque resedit  ab ira
et tanta de clade ratis.  latus inde sinistrum
adversamque procul Peuces defertur in oram
cum sociis;  gemino nam scinditur insula flexu
Danubii. hac  dudum Minyae Pagasaeaque puppis
in statione manent; illinc Aeetius heros
obsidet adversa tentoria Thessala classe
impatiens, pugnaeque datur non ulla  potestas.
noctes atque dies vastis mare fluetibus inter
perfurit, expediant donec Iunonia sese
consilia atque aliquem bello ferat anxia finem
	  At Minyae tanti reputantes ultima belli
urgent  et precibus cuncti fremituque fatigant
Aesoniden. quid se  externa pro virgine clausos
obiciat, quidve illa pati discrimina cogat?
respiceret pluresque animas maioraque  fata
tot comitum, qui non furiis  nec amore nefando
per freta, sed sola sese virtute sequantur.
an vero ut thalamis raptisque indulgeat unus
coniugiis? id tempus enim. sat vellera Grais,
et posse oblata componere virgine bellum.
quemque suas sinat ire domos, nec Mart.cruento
Europam  atque Asiam prima haec committat Erinys.
namque datum hoc fatis trepidus supplexque canebat
Mopsus, ut in seros irent magis ista  nepotes
atque alius lueret tam dira incendia raptor.
Ille trahens gemitum tantis ac vocibus impar,
quamquam iura deum  et sacri sibi conscia pacti
religio dulcisque movent primordia taedae,
cunctatur mortemque cupit sociatmque pericli
cogitat 
haut ultra sociis obsistere pergit.
haec ubi fixa viris, tempus fluctusque quietos
exspectant: ipsam interea, quid restet, amantem
ignorare sinunt decretaque tristia servant.
Sed miser ut vanos, veros ita saepe timores
versat amor fallique  sinit nec virginis annos.
ac prior ipsa dolos et quamlibet intima sensit
non fidi iam signa  viri nimiumque silentes
una omnes. haut illa  sui tamen immemor umquam
nec subitis turbata minis prior occupat unum
Aesoniden longeque trahit, mox talibus infit:
'me quoque, vir, tecum  Minyae, fortissima pubes,
nocte dieque movent. liceat cognoscere tandem,
si modo Peliacae non sum captiva carinae
nec dominos decepta sequor consultaque vestra
fas audire mihi. vereor, fidissime  coniunx,
nil equidem; miserere tamen promissaque serva
usque ad Thessalicos saltem conubia portus
inque tua me sperne domo. scis te mihi certe,
non socios iurasse tuos. hi  reddere forsan
fas habeant, tibi non eadem permissa  potestas,
teque simul mecum ipsa traham; non sola reposcor 
virgo nocens, atque hac pariter rate fugimus omnes.
an fratris te bella mei patriaeque biremes
terrificant magnoque impar urgeris ab hoste?
finge rates alias et adhuc maiora coire
agmina: nulla fides? nullis ego digna periclis?
non merui mortemque tuam comitumque tuorum?
vellem equidem nostri tetigissent litora patris
te sine duxque illis alius quicumque fuisset:
nunc remeant, meque ecce (nefas) et reddere possunt,
nec spes ulla super. quin tu mea respice saltem
coasilia et nimio  comitum ne cede timori.
credidit  ardentes quis te tunc iungere tauros
posse? quis ad saevi venturum templa draconis?
o utinam ergo meus pro te non omnia posset
atque aliquid dubitaret amor. quin nunc quoque quaero 
quid iubeas.— heu dure siles, magnumque minatur
nescio quid tuus iste pudor? mene, optime quondam
Aesonide, me ferre preces et supplicis ora
fas erat? haud hoc nunc genitor putat aut dare poenas
iam sceleris dominumque pati.' sic fata parantem 
reddere  dicta virum furiata mente refugit
vociferans. qualem Ogygias cum tollit in arces
Bacchus et Aoniis inlidit Thyada  truncis,
talis erat talemque iugis se virgo ferebat
cuncta pavens: fugit infestos vibrantibus hastis
terrigenas, fugit ardentes exterrita tauros. 
si Pagasas vel Peliacas hinc denique nubes
cerneret et tenui  Tempe lucentia fumo,
hoc visu contenta mori. tunc tota querellis
egeritur questuque dies, eademque sub astris
sola movet, maestis veluti nox illa sonaret
plena  lupis quaterentque truces ieiuna leones
ora vel orbatae traherent suspiria vaccae. 
procedit: non gentis honos, non  
Solis avi, non barbaricae decor ille iuventae,
qualis erat, cum Chaonio radiantia trunco
vellera vexit ovans interque ingentia Graium
nomina Palladia virgo stetit altera prora. 
haeret, et hinc praesens pudor, hinc decreta suorum 
dura premunt. utcumque tamen mulcere gementem
temptat et ipse gemens †et tempera dictis†: 
'mene  aliquid meruisse putas? me talia velle ...'"
83,Statius,silv_2,"Statius Meliori suo salutem  Et familiaritas nostra qua gaudeo. Melior, vir optime nee minus in iudicio litterarum quam in omni vitae colore tersissime, et ipsa opusculorum quae tibi trado condicio sic posita est ut totus hic ad te  liber meus etiam sine epistola spectet. Primum enim habet Glauciam nostrum, cuius gratissima infantia  et qualem plerumque infelices sortiuntur (apud te complexus amabam) iam non tibi. Huius amissi recens vulnus, ut scis, epicedio prosecutus sum adeo festinanter, ut excusandam habuerim affectibus tuis celeritatem. Nec nunc eam apud te iacto, qui nosti, sed et ceteris indico, ne quis asperiore lima carmen examinet et a confido scriptum et dolenti datum, cum paene supervacua sint tarda solacia. Polli mei villa Surrentina quae sequitur, debuit a me vel in honorem eloquentiae eius diligentius diei. sed amicus ignovit. In arborem certe tuam. Melior, et psittacum scis a me leves libellos quasi epigrammatis loco scriptos. Eandem exigebat gratissimam infantiam s.   stili facilitatem leo mansuetus, quem in amphitheatro prostratum frigidum erat, saeratissimo Imperatori ni statim traderem Ad Ursum quoque nostrum, iuvenem candidissimum et sine iactura desidiae doctissimum, scriptam de amisso puero consolationem super ea quae ipsi debeo huic libro libenter inserui, quia honorem eius tibi laturus accepto est. Cludit  volumen genethliacon Lucani, quod Polla Argentaria, rarissima uxorum, eum hunc diem forte consuleremus, imputari sibi voluit. Ego non potui maiorem tanti auctoris habere reverentiam quam quod laudes eius dicturus hexametros meos timui, haec qualiacumque sunt. Melior carissime, si tibi non displicuerint, a te publicum accipiant; si minus, ad me revertantur.
 
Quod tibi praerepti. Melior, solamen alumni, improbus ante rogos et adhuc vivente favilla ordiar ': abruptis etiam nunc flebile venis vulnus hiat, magnaeque patet via lubrica plagae, cum iam egomet cantus et verba medentia saevus consero. tu planctus lamentaque fortia mavis odistique chelyn surdaque averteris aure. intempesta cano: citius me tigris abactis fetibus orbatique velint audire leones, nec si tergeminum Sicula de virgine carmen affluat aut silvis chelys intellecta ferisque, mulceat insanos gemitus, stat pectore demens luctus et admoto latrant praecordia tactu. Nemo vetat: satiare malis aegrumque dolorem libertate doma. iam flendi expleta voluptas iamque preces fessus non indignans amicas?  iamne canam? lacrimis en et mea carmina in ipso ore  natant tristesque cadunt in verba liturae. ipse etenim tecum nigrae solemnia pompae spectatumque Urbi scelus et puerile feretrum produxi, saevos damnati turis acervos plorantemque animam supra sua funera vidi, teque patrum gemitus superantem et brachia matrum complexumque rogos ignemque haurire parantem vix tenui similis comes offendique tenendo. et nunc, heu, vittis et frontis honore soluto infaustus vates versa mea pectora tecum plango lyra, sed tu  comitem sociumque doloris, si merui luctusque tui consortia sensi, iam lenis patiare precor, me fulmine in ipso audivere patres, ego iuxta busta profusis matribus atque piis cecini solacia natis et mihi, cum proprios gemerem defectus ad ignes— quem, Natura!—patrem, nec te lugere severus  arceo, sed confer gemitus pariterque fleamus. Iamdudum dignos aditus laudumque tuarum, o merito dilecte puer, primordia quaerens distrahor. hinc anni stantes in limine vitae, hinc me forma rapit, rapit inde modestia praecox et pudor et tenero probitas maturior aevo. o ubi purpureo suffusus sanguine candor sidereique orbes radiataque lumina caelo et castigatae collecta modestia frontis ingenuique super crines mediisque decorae margo comae? blandis ubinam ora arguta querelis osculaque impliciti vernos redolentia flores et mixtae risu lacrimae penitusque loquentis Hyblaeis vox mixta favis? cui sibila serpens poneret et saevae vellent servire novercae. nil veris adfingo bonis, heu lactea colla! brachia, quo  numquam domini sine pondere cervix! o ubi venturae spes non longinqua iuventae atque genis optatus honos iurataque multum barba tibi? cuncta in cineres gravis intulit hora hostilisque dies: nobis meminisse relictum. quis tua colloquiis hilaris mulcebit amatis pectora? quis curas mentisque arcana remittet? accensum quis bile fera famulisque tumentem   leniet ardentique in se deflectet ab ira? inceptas quis ab ore dapes libataque vina auferet et dulci turbabit cuncta rapina? quis matutinos abrumpet murmure somnos impositus stratis abitusque morabitur artis nexibus atque ipso revocabit ad oscula poste ? obvius intranti rursus quis in ora manusque prosiliet brevibusque umeros circumdabit ulnis? muta domus, fateor, desolatique penates, et situs in thalamis et maesta silentia mensis! Quid mirum, tanto si te pius altor honorat funere? tu domino requies portusque senectae, tu modo deliciae, dulces modo pectore curae, non te barbaricae versabat turbo catastae, nec mixtus Phariis venalis mercibus infans compositosque sales meditataque verba locutus quaesisti lascivus enim tardeque parasti. hic domus, hinc ortus, dominique penatibus olim carus uterque parens atque in tua gaudia liber, ne quererere genus, raptum sed protinus alvo sustulit exsultans ac prima lucida voce astra salutantem dominus sibi mente dicavit, amplexusqne sinu tulit et genuisse putavit, fas mihi sanctorum venia dixisse parentum, tuque, oro, Natura, sinas, cui prima per orbem iura animis sancire datum: non omnia sanguis proximus aut serie generis demissa propago alligat; interius nova saepe adscitaque serpunt pignora conexis. natos genuisse necesse est, elegisse iuvat, tenero sic blandus Achilli semifer Haemonium vincebat Pelea Chiron, nec senior Peleus natum comitatus in arma Troica, sed claro Phoenix haerebat alumno. optabat longe reditus Pallantis ovantis Evander, fidus pugnas spectabat Acoetes. cumque procul nitidis genitor cessaret ab astris, fluctivagus volucrem comebat Persea Dictys. quid referam altricum victas pietate parentes? quid te post cineres deceptaque funera matris  tutius Inoo reptantem pectore, Baeche? iam secura patris Tuscis regnabat in undis Ilia. portantem lassabat Romulus Accam. vidi ego transertos alieno in robore ramos altius ire suis. et te iam fecerat illi mens animusque patrem, necdum moresve decorve: tu tamen et iunctas  etiam nunc murmure voces vagitumque rudem fletusque infantis amabas. Ille, velut primos exspiraturus ad austros mollibus in pratis alte flos improbus exstat, sic tener ante diem vultu gressuque superbo vicerat aequales multumque reliquerat annos, sive catenatis curvatus membra palaestris staret: Amyclaea conceptum matre putares, Oebaliden illo praeceps mutaret Apollo, Alcides pensaret Hylan: seu Graius  amictu Attica facundi decurreret orsa Menandri: laudaret gavisa sonum crinemque decorum fregisset rosea lasciva Thalia corona; Maeonium sive ille senem Troiaeque labores diceret aut casus tarde remeantis Ulixis: ipse pater sensus, ipsi stupuere magistri, scilicet infausta Lachesis cunabula dextra attigit, et gremio puerum complexa fovebat Invidia: illa genas et adultum comere crinem, haec monstrare artes et verba infigere, quae nunc plangimus. Herculeos annis aequare labores  coeperat adsurgens, sed adhuc infantia iuxta; iam tamen et validi gressus mensuraque maior cultibus et visae puero decrescere vestes, cum tibi quas vestes, quae non gestamina mitis festinabat erus! brevibus non stringere  laenis pectora et angustante alas  artare lacerna; enormes non ille sinus, sed semper ad annos texta legens modo puniceo velabat amictu, nunc herbas imitante sinu, nunc dulce rubenti murice, nunc vivis digitos incendere gemmis gaudebat: non turba comes, non munera cessant: sola verecundo deerat praetexta decori. Haec fortuna domus, subitas inimica levavit Parca manus, quo, diva, feros gravis exseris ungues? non te forma movet, non te lacrimabilis aetas? hunc nec saeva viro potuisset carpere Procne, nec fera crudeles Colchis durasset in iras, editus Aeolia nec si foret iste Creusa: torvus ab hoc Athamas insanos flecteret arcus, hunc quamquam Hectoreos cineres Troiamque perosus turribus e Phrygiis flesset missurus Ulixes septima lux, et iam frigentia lumina torpent, iam complexa manu crinem tenet infera Iuno.  ille tamen, Parcis fragiles urgentibus annos, te vultu moriente videt linguaque cadente murmurat: in te omnes vacui iam pectoris efflat reliquias., solum meminit solumque vocantem exaudit tibique ora movet, tibi verba relinquit et prohibet gemitus consolaturque dolentem. gratum est, Fata. tamen, quod non mors lenta iacentis exedit puerile decus, manesque subivit integer et nullo temeratus corpora damno, qualis erat.
Quid ego exsequias et prodiga flammis dona loquar maestoque ardentia funera luxu? quod tibi purpureo tristis rogus aggere crevit. quod Cilicum flores, quod munera graminis Indi, quodque Arabes Phariique Palaestinique  liquores arsuram lavere comam? cupit omnia ferre prodigus et totos Melior succendere census, desertas exosus opes: sed non capit ignis invidus, atque artae desunt in munera flammae. horror habet sensus, qualem te funere summo atque rogum iuxta, Melior placidissime quondam, extimui! tune ille hilaris comisque videri? unde animi saevaeque manus et barbarus horror, dum modo fusus humi lucem aversaris iniquam, nunc torvus pariter vestes et pectora rumpis dilectosque premis visus et frigida lambis oscula? erant illic genitor materque iacentis maesta, sed attoniti te spectavere parentes. quid mirum .' plebs cuncta nefas et praevia flerunt agmina, Flaminio quae limite Molvius agger transvehit, immeritus flammis dum tristibus infans traditur, et gemitum formaque aevoque  meretur: talis in Isthmiaeos probatus ab aequore portus naufragus imposita iacuit sub matre Palaemon; sic et in anguiferae ludentem gramine Lernae rescissum squamis avidus bibit ignis  Ophelten. Pone metus Letique minas desiste vereri: illum nec temo latrabit Cerberus ore, nulla soror flammis, nulla adsurgentibus hydris terrebit; quin ipse avidae trux navita cumbae interius steriles ripas et adusta subibit litora, ne puero dura ascendisse facultas. Quid mihi gaudenti proles Cyllenia virga nuntiat? estne aliquid tam saevo in tempore laetum? noverat effigies generosique ardua Blaesi ora puer, dum saepe domi nova serta ligantem te videt et similes tergentem pectore ceras, hunc ubi Lethaei lustrantem gurgitis oras Ausonios inter proceres seriemque Quirini adgnovit, timide primum vestigia iungit accessu tacito summosque lacessit amictus, inde magis sequitur; neque enim magis ille trahentem spernit et ignota credit de stirpe nepotum. mox ubi delicias et rari pignus amici sensit et amissi puerum solacia Blaesi, tollit humo magnaque ligat cervice diuque ipse manu gaudens vehit et, quae munera mollis Elysii, steriles ramos mutasque volucres porgit et obtunso pallentes germine flores. nee prohibet meminisse tui, sed pectora blandus miscet et alternum pueri partitur amorem. Hic finis rapto, quin tu iam vulnera sedas et tollis mersum luctu caput? omnia functa aut moritura vides: obeunt noctesque diesque astraque, nec solidis prodest sua machina terris, nam populus mortale genus plebisque caducae quis fleat interitus? hos bella, hos aequora poscunt; his amor exitio, furor his et saeva cupido, ut sileain morbos; hos ora rigentia Brumae, illos implacido letalis Sirius igni, hos manet imbrifero pallens Autumnus hiatu. quicquid init ortus, finem timet, ibimus omnes, ibimus: immensis urnam quatit Aeacus umbris, ast hic quem gemimus. felix hominesque deosque et dubius casus et caecae lubrica vitae effugit, immunis fatis, non ille rogavit, non timuit meruitve  mori: nos anxia plebes, nos miseri, quibus unde dies suprema, quis aevi exitus, incertum, quibus instet fulmen ab astris, quae nubes fatale sonet, nil flecteris istis? sed flectere libens, ades huc emissus ab atro limine, cui soli cuncta impetrare facultas. Glaucia —insontes animas nec portitor arcet nee durae comes ille ferae—: tu pectora mulce,  tu prohibe manare genas noctesque beatas dulcibus alloquiis et vivis vultibus imple, et periisse nega. desolatamque sororem, qui potes, et miseros perge insinuare parentes. 

Est inter notos Sirenum nomine muros saxaque Tyrrhenae templis onerata Minervae celsa Dicarchei speculatrix villa profundi, qua Bromio dilectus ager. collesque per altos uritur et prelis non invidet uva Falernis. huc me post patrii laetum quinquennia lustri, cum stadio iam pigra quies canusque sederet pulvis ad Ambracias conversa gymnade frondes, trans gentile fretum placidi facundia Polli detulit et nitidae iuvenilis gratia Pollae.  flectere iam cupidum gressus, qua limite noto Appia longarum teritur regina viarum. Sed iuvere morae, placido lunata recessi! hinc atque hinc curvas perrumpunt aequora rupes, dat natura locum montique intervenit unum  litus et in terras scopulis pendentibus exit. gratia prima loci, gemina testudine fumant balnea, et e terris occurrit dulcis amaro nympha mari. levis hic Phorci chorus udaque crines Cymodoce viridisque cupit Galatea lavari. ante domum tumidae moderator caerulus undae excubat, innocui custos laris: huius amico spumant templa salo. felicia rura tuetur Alcides; gaudet gemino sub numine portus: hic servat terras, hic saevis fluctibus obstat. mira quies pelagi: ponunt hic lassa furorem aequora, et insani spirant clementius austri, hic praeceps minus audet hiems, nulloque tumultu stagna modesta iacent dominique imitantia mores. Inde per obliquas erepit porticus arces, urbis opus, longoque domat saxa aspera dorso, qua prius obscuro permixti pulvere soles et feritas inamoena viae, nunc ire voluptas: qualis, si subeas Ephyres Baccheidos altum culmen, ab Inoo fert semita tecta Lechaeo.  Non, mihi si cunctos Helicon indulgeat amnes et superet Pimplea sitim largeque volantis ungula sedet equi reseretque arcana pudicos Phemonoe fontes vel quos meus auspice Phoebo altius immersa turbavit Pollius urna, innumeras valeam species cultusque locorum Pieriis aequare modis, vix ordine longo suffecere oculi, vix, dum per singula ducor, suffecere gradus, quae rerum turba! locine ingenium an domini mirer prius? haec domus ortus aspicit et Phoebi tenerum iubar; illa cadentem detinet exactamque negat dimittere lucem, cum iam fessa dies et in aequora montis opaci umbra cadit vitreoque natant praetoria ponto, haec pelagi clamore fremunt, haec tecta sonoros ignorant fluctus terraeque silentia malunt. his favit natura locis, hic victa colenti cessit et ignotos docilis mansuevit in usus. mons erat hic, ubi plana vides; et lustra fuerunt, quae nunc tecta subis; ubi nunc nemora ardua cernis, hic nec terra fuit: domuit possessor, et illum formantem rupes expugnantemque secuta gaudet humus, nunc cerne iugum discentia saxa intrantesque domos iussumque recedere montem, iam Methymnaei vatis manus et chelys una Thebais et Getici cedat tibi gloria plectri: et tu saxa moves, et te nemora alta sequuntur.  Quid referam veteres ceraeque aerisque figuras, si quid Apellei gaudent animasse colores, si quid adhuc vacua, tamen admirabile, Pisa Phidiacae rasere manus, quod ab arte Myronis aut Polycliteo iussum est quod vivere caelo, aeraque ab Isthmiacis auro potiora favillis, ora ducum ac vatum sapientumque ora priorum, quos tibi cura sequi, quos toto pectore sentis, expers curarum atque animum virtute quieta compositus semperque tuus? quid mille revolvam culmina visendique vices? sua cuique voluptas atque omni proprium thalamo mare, transque iacentem Nerea diversis servit sua terra fenestris: haec videt Inarimen, illinc Prochyta aspera paret; armiger hac magni patet Hectoris, inde malignum aera respirat pelago circumflua Nesis; inde vagis omen felix Euploea carinis quaeque ferit curvos exserta Megalia fluctus, angitur et domino contra recubante proculque Surrentina tuus spectat praetoria Limon. una tamen cunctis, procul eminet una diaetis, quae tibi Parthenopen derecto limite ponti ingerit: hic Grais penitus delecta metallis saxa; quod Eoae respergit vena Syenes, Synnade quod maesta Phrygiae fodere secures per Cybeles lugentis agros, ubi marmore picto candida purpureo distinguitur area gyro; hic et Amyclaei caesum de monte Lycurgi  quod viret et molles imitatur rupibus herbas, hic Nomadum lucent flaventia saxa Thasosque et Chios et gaudens fluctus spectare Carystos: omnia Chalcidicas turres obversa salutant, macte animo, quod Graia probas, quod Graia  frequentas arva: nec invideant quae te genuere Dicarchi moenia! nos docto melius potiemur alumno. Quid nunc ruris opes pontoque novalia dicam iniecta et madidas Baccheo nectare rupes? saepe per autumnum iam pubescente Lyaeo conscendit scopulos noctisque occulta sub umbra palmite maturo rorantia lumina tersit Nereis et dulces rapuit de collibus uvas. saepe et vicino sparsa est vindemia fluctu, et Satyri cecidere vadis, nudamque per undas Dorida montani cupierunt prendere Panes. Sis felix, tellus, dominis ambobus in annos Mygdonii Pyliique senis nec nobile mutes servitium, nec te cultu Tirynthia vincat aula Dicarcheique sinus, nec saepius isti blanda Therapnaei placent  vineta Galaesi. hic ubi Pierias exercet Pollius artes, seu volvit monitus, quos dat Gargettius auctor, seu nostram quatit ille chelyn seu dissona nectit carmina sive minax ultorem stringit iambon: hinc levis e scopulis meliora ad carmina Siren advolat, hinc motis audit Tritonia cristis. tune rapidi ponunt flatus, maria ipsa vetantur obstrepere, emergunt pelago doctamque trahuntur ad chelyn et blandi scopulis delphines aderrant. Vive, Midae gazis et Lydo ditior auro, Troica et Euphratae supra diademata felix, quem non ambigui fasces, non mobile vulgus, non leges, non castra ferent, qui pectore magno spemque metumque domas voto  sublimior omni, exemptus fatis indignantemque refellens Fortunam; dubio quem non in turbine rerum deprendet suprema dies, sed abire paratum ac plenum vita. nos. vilis turba, caducis deservire bonis semperque optare parati, spargimur in casus: celsa tu mentis ab arce despicis errantes humanaque gaudia rides, tempus erat. eum te geminae suffragia terrae diriperent celsusque duas veherere per urbes, inde Dicarcheis multum venerande colonis, hine adscite meis, pariterque his largus et illis ac iuvenile calens plectrique errore superbus, at nunc discussa rerum caligine verum aspicis—illo alii rursus iactantur in alto—, et tua securos portus placidamque quietem intravit non quassa ratis, sic perge nee umquam emeritam in nostras puppem dimitte procellas. tuque, nurus inter longe praedocta Latinas parque viro mentem, cui non  praecordia curae, non frontem vertere  minae, sed candida semper gaudia et in vultu curarum ignara voluptas; non tibi sepositas infelix strangulat arca divitias avidique animum dispendia torquent fenoris: expositi census et docta fruendi temperies. non ulla deo meliore cohaerent pectora, non alias docuit  Concordia mentes. discite securi, quorum de pectore mixtae in longum coiere faces sanetusque pudicae servat amicitiae leges amor. ite per annos saeculaque et priscae titulos praecedite famae. 

Stat, quae perspicuas nitidi Melioris opacet arbor aquas complexa lacus, quae robore ab imo incurvata vadis redit inde cacumine recto ardua, ceu mediis iterum nascatur ab undis atque habitet vitreum tacitis radicibus amnem. quid Phoebum tam parva rogem? vos dicite causas, Naides. et faciles, satis est, date carmina Fauni. Nympharum tenerae fugiebant Pana catervae; ille quidem it, cunctas tamquam velit, et tamen  unam in Pholoen. silvis haec  fluminibusque sequentis nunc hirtos gressus, nunc improba cornua vitat, iamque et belligerum Iani nemus atraque Caci rura Quirinalesque fuga suspensa per agros Caelica tesca subit; ibi demum victa labore, fessa metu, qua nunc placidi Melioris aperti stant sine fraude lares, flavos collegit amictus artius et niveae  posuit se margine ripae, insequitur velox pecorum deus et sua credit conubia; ardenti ianuam suspiria librat pectore, iam praedae levis imminet, ecce citatos advertit Diana gradus, dum per iuga septem errat Aventinaeque legit vestigia cervae. paenituit vidisse deam. conversaque fidas ad comites: numquamne avidis arcebo rapinis hoc petulans foedumque pecus, semperque pudici decrescet mihi turba chori?
sic deinde locuta depromit pharetra telum breve, quod neque flexis cornibus aut solito torquet stridore, sed una emisit contenta manu laevamque soporae   Naidos aversa fertur tetigisse sagitta. illa diem pariter surgens hostemque protervum vidit et in fontem, niveos ne panderet artus, sic tota cum veste ruit. stagnisque sub altis Pana sequi credens ima latus implicat alga. quid faceret subito deceptus praedo? nec altis credere corpus aquis hirtae sibi conscius audet pellis et a tenero nandi rudis: omnia questus, immitem Bromium, stagna invida et invida tela, primaevam visu platanum, cui longa propago innumeraeque manus et iturus in aethera vertex, deposuit iuxta vivamque adgessit harenam optatisque aspergit aquis et talia mandat: vive diu nostri pignus memorabile voti, arbor, et haec durae latebrosa cubilia nymphae tu saltem declinis ama, preme frondibus undam. illa quidem meruit, sed ne, precor, igne superno aestuet aut dura feriatur grandine; tantum spargere tu laticem et foliis turbare memento. tunc ego teque diu recolam dominamque benignae sedis et inlaesa tutabor utramque senecta, ut Iovis, ut Phoebi frondes, ut discolor umbra populus et nostrae stupeant tua germina pinus.
sic ait. illa dei veteres animata calores uberibus stagnis obliquo pendula trunco incubat atque umbris scrutatur amantibus undas, sperat et amplexus, sed aquarum spiritus arcet nec patitur tactus, tandem eluctata sub auras libratur fundo rursusque enode cacumen ingeniosa levat, veluti descendat in imos stirpe lacus alia. iam nec Phoebeia Nais odit et exclusos invitat gurgite ramos Haec tibi parva quidem genitali luce paramus dona, sed ingenti forsan victura sub aevo. tu, cuius placido posuere in pectore sedem blandus honos hilarisque tamen cum pondere virtus, cui nec pigra quies nec iniqua potentia nec spes improba, sed medius per honesta et dulcia limes, incorrupte fidem nullosque experte tumultus et secrete, palam quom  digeris ordine vitam, idem auri facilis contemptor et optimus idem cornere divitias opibusque immittere lucem: hac longum florens animi morumque iuventa Iliacos aequare senes et vincere persta, quos pater Elysium, genetrix quos detulit annos: hoc illi duras exoravere sorores, hoc, quae te sub teste situm fugitura tacentem ardua magnanimi revirescet gloria Blaesi. 

Psittace, dux volucrum, domini facunda voluptas, humanae sollers imitator, psittace, linguae, quis tua tam subito praeclusit murmura fato? hesternas, miserande, dapes moriturus inisti nobiscum, et gratae carpentem munera mensae errantemque toris mediae plus tempore noctis vidimus, adfatus etiam meditataque verba reddideras. at nunc aeterna silentia Lethes ille canorus habes, cedat Phaethontia vulgi fabula: non soli celebrant sua funera cygni. At tibi quanta domus rutila testudine fulgens, conexusque ebori virgarum argenteus ordo, argutumque tuo stridentia limina cornu, et, querulae iam sponte, fores! vacat ille beatus carcer et augusti  nusquam convicia tecti! Huc doctae stipentur aves, quis nobile fandi ius Natura dedit: plangat Phoebeius ales auditasque memor penitus dimittere voces sturnus et Aonio versae certamine picae, quique refert iungens iterata vocabula perdix, et quae Bistonio queritur soror orba cubili: ferte simul gemitus cognataque ducite flammis funera et hoc cunctae miserandum addiscite carmen: Occidit aeriae celeberrima gloria gentis psittacus, ille plagae viridis regnator Eoae; quem non gemmata volucris Iunonia cauda vinceret aspectu, gelidi non Phasidis ales, nec quas umenti Numidae rapuere sub austro, ille salutator regum nomenque locutus Caesareum et queruli quondam vice functus amici, nunc conviva levis monstrataque reddere verba tam facilis! quo tu, Melior dilecte, recluso numquam solus eras. at non inglorius umbris mittitur: Assyrio cineres adolentur amomo et tenues Arabum respirant gramine plumae Sicaniisque crocis; senio nec fessus inerti scandet odoratos Phoenix felicior ignes.

Quid tibi nunc strata  mansuescere profuit ira? quid scelus humanasque animo dediscere caedes imperiumque pati et domino parere minori? quid? quod abire domo rursusque in claustra reverti suetus et a capta iam sponte recedere praeda insertasque manus laxo dimittere morsu? occidis, altarum vastator docte ferarum, non grege Massylo curvaque indagine clausus, non formidato supra venabula saltu incitus aut caeco foveae deceptus hiatu, sed victus fugiente fera. stat cardine aperto infelix cavea et clausas circum undique portas hoc licuisse nefas placidi tumuere  leones, tum cunctis cecidere iubae, puduitque relatum aspicere, et totas duxere in lumina frontes. at non te primo fusum novus obruit ictu ille pudor: mansere animi, virtusque cadenti a media iam morte redit, nec protinus omnes terga dedere minae, sicut sibi conscius alti vulneris adversum moriens it miles in hostem attollitque manum et ferro labente minatur: sic piger ille gradu solitoque exutus honore firmat hians oculos animamque hostemque requirit.
Magna tamen subiti tecum solacia leti, victe. feres, quod te maesti populusque patresque, ceu notus caderes tristi gladiator harena, ingemuere mori; magni quod Caesaris ora inter tot Scythicas Libycasque, et  litore Rheni et Pharia de gente feras, quas perdere vile est, unius amissi tetigit iactura leonis. 

Saeve nimis, lacrimis quisquis discrimina ponis lugendique modos, miserum est primaeva parenti pignora surgentesque—nefas!—accendere natos; durum et deserti praerepta coniuge partem conclamare tori, maesta et lamenta sororum et fratrum gemitus: alte tamen ac  procul intrat altius in sensus maioraque vulnera vincit plaga minor, famulum—quia rerum nomina caeca sic miscet Fortuna manu nec pectora novit—, sed famulum gemis, Urse, pium, sed amore fideque has meritum lacrimas, cui maior stemmate iuncto libertas ex mente fuit. ne comprime fletus, ne pudeat; rumpat frenos dolor iste diesque,  si tam dura placent—hominem  gemis—heu mihi! subdo ipse faces—, hominem, Urse, tuum, cui dulce volenti servitium, cui triste nihil, qui sponte sibique imperiosus erat. quisnam haec in funera missos castiget luctus? gemit inter bella peremptum Parthus equum, fidosque canes flevere Molossi, et volucres habuere rogum cervusque Maronem. quid, si nec famulus? vidi ipse habitusque notavi te tantum cupientis erum; sed maior in ore spiritus et tenero manifesti in sanguine mores. optarent multum Graiae cuperentque Latinae sic peperisse nurus, non talem Cressa superbum callida sollicito revocavit Thesea filo, nec Paris Oebalios talis visurus amores rusticus invitas deiecit in aequora pinus. non fallo aut cantus adsueta licentia ducit: vidi et adhuc video, qualem nec bella canentem litore virgineo Thetis occultavit Achillen, nec circum saevi fugientem moenia Phoebi Troilon Haemoniae deprendit lancea dextrae. qualis eras! procul en cunctis puerisque virisque pulchrior et tantum domino minor! illius unus ante decor, quantum praecedit clara minores luna faces quantumque alios premit. Hesperos ignes. non tibi femineum vultu decus oraque supra mollis honos, quales dubiae post crimina formae de sexu transire iubent, torvoque virilis gratia; nec petulans acies blandique severo igne oculi, qualis, bellus iam casside, visu   Parthenopaeus erat; simplexque horrore decoro crinis, et obsessae nondum primoque micantes flore genae: talem Ledaeo gurgite pubem educat Eurotas, teneri sic integer aevi Elin adit primosque Iovi puer adprobat annos, nam pudor unde novae menti  tranquillaque morum temperies teneroque animus maturior aevo, carmine quo repetisse  queam? saepe ille volentem castigabat enim studioque altisque iuvabat consiliis; tecum tristisque hilarisque nec umquam ille suus vultumque tuo sumebat ab ore: dignus et Haemonium Pyladen praecedere fama Cecropiamque fidem, sed laudum terminus esto, quem fortuna sinit: non mente fidelior aegra speravit tardi reditus Eumaeus Ulixis. Quis deus aut quisnam tam tristia vulnera casus eligit? unde manus Fatis tam certa nocendi? o quam divitiis censuque exutus opinio fortior, Urse, fores! si vel fumante ruina ructassent dites Vesuvina incendia Locroe seu Pollentinos mersissent flumina saltus seu Lucanus Acir  seu Thybridis impetus altas in dextrum torsisset aquas, paterere serena fronte deos; sive alma fidem messesque negasset Cretaque Cyreneque et qua tibi cumque beato larga redit Fortuna sinu. sed gnara dolorum Invidia infelix animi vitalia vidit laedendique vias. vitae modo cardine  adultae nectere temptabat iuvenum pulcherrimus ille cum tribus Eleis unam trieterida lustris. attendit torvo tristis Rhamnusia vultu, ac primum implevitque toros oculisque nitorem addidit ac solito sublimius ora levavit, heu! misero letale favens. seseque videndo torsit et invidia  mortemque amplexa iacenti iniecit nexu  carpsitque immitis adunca ora verenda manu. quinto vix Phosphoros ortu   rorantem sternebat equum: iam litora duri saeva. Philete. senis, durumque Acheronta videbas, quo domini clamate sono! non saevius atros nigrasset planctu genetrix tibi salva  lacertos, nec pater; et certe qui vidit funera frater erubuit vinci, sed nec servilis adempto ignis: odoriferos exhausit flamma Sabaeos et Cilicum messes, Phariaeque exempta volucri cinnama et Assyrio manantes gramine sucos et domini fletus: hos tantum hausere favillae, hos bibit usque rogus; nec quod tibi Setia canos restinxit cineres, gremio nec lubricus ossa quod vallavit onyx, miseris acceptius umbris quam gemitus, sed et ipse iuvat ? quid terga dolori, Urse, damus? quid damna foves et pectore iniquo vulnus amas? ubi nota reis facundia raptis? quid caram crucias tam saevis luctibus umbram? eximius licet ille animi meritusque doleri: solvisti, subit ille pios carpitque quietem Elysiam clarosque illic fortasse parentes invenit; aut illi per amoena silentia Lethes forsan Avernales adludunt undique mixtae Naides, obliquoque notat Proserpina vultu. pone, precor, questus; alium tibi Fata Phileton, forsan et ipse dabit moresque habitusque decoros monstrabit gaudens similemque docebit amorem.

Lucani proprium diem frequentet, quisquis collibus Isthmiae Diones docto pectora concitatus oestro pendentis bibit ungulae liquorem. ipsi, quos penes est honor canendi, vocalis citharae repertor Arcas et tu Bassaridum rotator Euhan et Paean et Hyantiae sorores, laetae purpureas novate vittas, crinem comite, candidamque vestem perfundant hederae recentiores. docti largius evagentur amnes, et plus Aoniae virete silvae, et, si qua patet aut  diem recepit, sertis mollibus expleatur umbra. centum Thespiacis odora lucis stent altaria victimaeque centum, quas Dirce lavat aut alit Cithaeron: Lucanum canimus, favete linguis, vestra est ista dies, favete, Musae, dum qui vos geminas tulit per artes, et vinctae pede vocis et solutae. Romani colitur chori sacerdos. Felix—heu nimis!—et beata tellus, quae pronos Hyperionis meatus summis Oceani vides in undis stridoremque rotae cadentis audis, quae Tritonidi  fertiles Athenas unctis, Baetica, provocas trapetis: Lucanum potes imputare terris! hoc plus quam Senecam dedisse mundo aut dulcem generasse Gallionem. attollat refluos in astra fontes Graio nobilior Melcte Baetis ; Baetim, Mantua, provocare noli. Natum protinus atque humum per ipsam primo murmure dulce vagientem blando Calliope sinu recepit, tum primum posito remissa luctu longos Orpheos exuit dolores et dixit: puer o dicate Musis, longaevos cito transiture vates, non tu flumina nee greges ferarum nee plectro Getieas movebis ornos, sed septem iuga Martiumque Thybrim et doctos equites et eloquente cantu purpureum trabes senatum, nocturnas alii Phrygum ruinas et tardi reducis vias Ulixis et puppem temerariam Minervae, trita vatibus orbita, sequantur: tu carus Latio memorque gentis carmen fortior exseris togatum. ac primum teneris adhuc in annis hides  Hectora Thessalosque currus et supplex Priami potentis aurum, et sedes reserabis inferorum, ingratus Nero dulcibus theatris et noster tibi proferetur Orpheus. dices culminibus Remi vagantis infandos domini nocentis ignes. hinc castae titulum decusque Pollae- iocunda dabis adlocutione. mox coepta generosior iuventa albos ossibus Italis Philippos et Pharsalica bella detonabis, convulsum  ducis inter arma divi, libertate gravem pia Catonem et gratum popularitate Magnum. tu Pelusiaci scelus Canopi deflebis pius et Pharo cruenta Pompeio dabis altius sepulcrum. haec primo iuvenis canes sub aevo, ante annos Culicis Maroniani. cedet Musa rudis ferocis Enni et docti furor arduus Lucreti, et qui per freta duxit Argonautas, et qui corpora prima transfigurat. quid maius loquar? ipsa te Latinis Aeneis venerabitur canentem. nec solum dabo carminum nitorem, sed taedis genialibus dicabo doctam atque ingenio tuo decoram, qualem blanda Venus daretque Iuno forma, simplicitate, comitate, censu, sanguine, gratia, decore, et vestros hymenaeon ante postes festis cantibus ipsa personabo. o saevae nimium gravesque Parcae! o numquam data longa fata summis! cur plus, ardua, casibus patetis? cur saeva vice magna non senescunt? sic natum Nasamonii Tonantis post ortus obitusque fulminatos angusto Babylon premit sepulcro. sic fixum Paridis manu frementis   Peliden Thetis horruit cadentem. sic ripis ego murmurantis Hebri non mutum caput Orpheos sequebar. sic et tu—rabidi nefas tyranni!—iussus praecipitem subire Lethen, dum pugnas canis arduaque voce das solacia grandibus sepulcris, —o dirum scelus! o scelus!—tacebis.
sic fata est leviterque decidentes abrasit lacrimas nitente plectro. At tu, seu rapidum poli per axem Famae curribus arduis levatus, qua surgunt animae potentiores, terras despicis et sepulcra rides; seu pacis merito nemus reclusi felix Elysii tenes in oris, quo Pharsalica turba congregatio, et te nobile carmen insonantem Pompei comitantur et Catones, seu  magna sacer et superbus umbra noscis  Tartaron et procul noeentum audis verbera pallidumque visa matris lampade respicis Neronem, adsis lucidus et vocante Polla unum, quaeso, diem deos silentum exores: solet hoc patere limen ad nuptas redeuntibus maritis. haec te non thiasis procax dolosis falsi numinis induit figura, ipsum sed colit et frequentat ipsum imis altius insitum medullis, ac solacia vana  subministrat vultus, qui simili notatus auro stratis praenitet incubatque somno securae. procul hinc abite, Mortes: haec vitae genialis est origo. cedat luctus atrox genisque manent iam dulces lacrimae dolorque festus, quicquid fleverat ante, nunc adoret."
84,Ovid,ibis,"Tempus ad hoc ; lustris bis iam mihi quinque peractis ,
Omne fuit Musae carmen inerme meae;
Nullaque ; quae possit ; scriptis tot milibus , extat Littera Nasonis sanguinolenta legi:
 Nec quemquam nostri nisi me laesere libelli ,
Artificis periit cum caput Arte sua .
Unus — et hoc ipsum est iniuria magna — perennem
Candoris titulum non sinit esse mei .
Quisquis is est , — nam nomen adhuc utcumque
tacebo —
 Cogit inassuetas sumere tela manus .
Ille relegatum gelidos aquilonis ad ortus
Non sinit exilio delituisse meo ;
Vulneraque inmitis requiem quaerentia vexat ,
Iactat et in toto nomina nostra foro ;
 Perpetuoque mihi sociatam foedere lecti
Non patitur vivi funera flere viri.
Cumque ego quassa meae complectar membra carinae ,
Naufragii tabulas pugnat habere mei:
Et qui debuerat subitas extinguere flammas,
 Hic praedam medio raptor ab igne petit.
Nititur , ut profugae desint alimenta senectae .
 Heu ! quanto est nostris dignior ipse malis !
 Di melius ; quorum longe mihi maximus ille est,
Qui nostras inopes noluit esse vias.
 Huic igitur meritas grates , ubicumque licebit,
Pro tam mansueto pectore semper agam .
Audiat hoc Pontus . faciet quoque forsitan idem,
Terra sit ut propior testificanda mihi.
At tibi , calcasti qui me , violente , iacentem ,
 Qua licet ei ! misero , debitus hostis ero .
Desinet esse prius contrarius ignibus umor,
Iunctaque cum luna lumina solis erunt;
Parsque eadem caeli zephyros emittet et euros,
Et tepidus gelido flabit ab axe notus;
 Et nova fraterno veniet concordia fumo,
Quem vetus accensa separat ira pyra;
Et ver autumno , brumae miscebitur aestas ,
Atque eadem regio vesper et ortus erit:
Quam mihi sit tecum positis, quae sumpsimus, armis
 Gratia , commissis , improbe , rupta tuis .
 Pax erit haec nobis, donec mihi vita manebit,
 Cum pecore infirmo quae solet esse lupis.
 Prima quidem coepto committam proelia versu ,
Non soleant quamvis hoc pede bella geri :
Utque petit primo plenum flaventis harenae
Nondum calfacti militis hasta solum,
Sic ego te nondum ferro iaculabor acuto,
 Protinus invisum nec petet hasta caput;
Et neque nomen in hoc , nec dicam facta libello,
Teque brevi , qui sis , dissimulare sinam .
Postmodo , si perges , in te mihi liber iambus
Tincta Lycambeo sanguine tela dabit .
 Nunc quo Battiades inimicum devovet Ibin,
Hoc ego devoveo teque tuosque modo.
Utque ille , historiis involvam carmina caecis :
Non soleam quamvis hoc genus ipse sequi.
Illius ambages imitatus in Ibide dicar
 Oblitus moris iudiciique mei.
 Et quoniam ; qui sis , nondum quaerentibus edo ,
Ibidis interea tu quoque nomen habe ;
Utque mei versus aliquantum noctis habebunt,
Sic vitae series tota sit atra tuae .
 Haec tibi natali facito, Ianique kalendis
 Non mentituro quilibet ore legat.
Di maris et terrae , quique his meliora tenetis
Inter diversos cum Iove regna polos ,
Huc , precor , huc vestras omnes advertite mentes,
 Et sinite optatis pondus inesse meis :
Ipsaque tu Tellus , ipsum cum fluctibus aequor ,
Ipse meas aether accipe summe preces;
Sideraque et radiis circumdata solis imago,
Lunaque , quae numquam quo prius , orbe micas ,
 Noxque tenebrarum specie reverenda tuarum ;
Quaeque ratum triplici pollice netis opus,
Quique per infernas horrendo murmure valles
Inperiuratae laberis amnis aquae,
Quasque ferunt torto vittatis angue capillis
 Carceris obscuras ante sedere fores;
Vos quoque , plebs superum , fauni satyrique laresque
Fluminaque et nymphae semideumque genus:
Denique ab antiquo divi veteresque novique
In nostrum cuncti tempus , adeste , chao,
 Carmina dum capiti male fido dira canuntur
Et peragunt partes ira dolorque suas .
Adnuite optatis omnes ex ordine nostris,
 Et pars sit voti nulla caduca mei .
Quaeque precor , fiant : ut non mea dicta , sed illa
 Pasiphaes generi verba fuisse putet .
Quasque ego transiero poenas , patiatur et illas;
Plenius ingenio sit miser ille meo !
Neve minus noceant fictum execrantia nomen
Vota , minus magnos commoveantve deos :
 Illum ego devoveo , quem mens intellegit , Ibin ,
Qui scit se factis has meruisse preces .
 Nulla mora est in me : peragam rata vota sacerdos .
Quisquis ades sacris , ore favete , meis ;
Quisquis ades sacris , lugubria dicite verba,
 Et fletu madidis Ibin adite genis :
Ominibusque malis pedibusque occurrite laevis,
Et nigrae vestes corpora vestra tegant !
Tu quoque , quid dubitas ferales sumere vittas ?
Iam stat , ut ipse vides , funeris ara tui .
 Pompa parata tibi est . votis mora tristibus absit :
Da iugulum cultris , hostia dira , meis .
Terra tibi fruges , amnis tibi deneget undas .
Deneget afflatus ventus et aura suos .
Nec tibi sol calidus , nec sit tibi lucida Phoebe,

Destituant oculos sidera clara tuos .
Nec se Vulcanus , nec se tibi praebeat aer,
Nec tibi det tellus nec tibi pontus iter .
Exul , inops erres , alienaque limina lustres ,
Exiguumque petas ore tremente cibum .
 Nec corpus querulo , nec mens vacet aegra dolore,
Noxque die gravior sit tibi , nocte dies .
Sisque miser semper , nec sis miserabilis ulli :
Gaudeat adversis femina virque tuis .
Accedat lacrimis odium , dignusque puteris ,
 Qui mala cum tuleris plurima , plura feras .
Sitque , quod est rarum , solito defecta favore
Fortunae facies invidiosa tuae .
Causaque non desit , desit tibi copia mortis :
Optatam fugiat vita coacta necem :
 Luctatusque diu cruciatos spiritus artus
Deserat , et longa torqueat ante mora.
Evenient . dedit ipse mihi modo signa futuri
Phoebus , et a laeva maesta volavit avis .
Certe ego , quae voveo , superos motura putabo,
 Speque tuae mortis , perfide , semper alar .
Et prius hanc animam , nimium tibi saepe petitam ,
Auferet illa dies , quae mihi sera venit ,
Quam dolor hic umquam spatio evanescere possit,
Leniat aut odium tempus et hora meum .
 Pugnabunt arcu dum Thraces , Iazyges hasta ,
Dum tepidus Ganges , frigidus Hister erit ;
Robora dum montes , dum mollia pabula campi ,
Dum Tiberis liquidas Tuscus habebit aquas,
Tecum bella geram . nec mors mihi finiet iras,
 Saeva sed innocuis manibus arma dabit.
Tunc quoque , cum fuero vacuas dilapsus in auras ,
Exanimis mores oderit umbra tuos,
Tunc quoque factorum veniam memor umbra tuorum,
Insequar et vultus ossea forma tuos.
 Sive ego , quod nollem , longis consumptus ab annis ,
Sive manu facta morte solutus ero :
Sive per inmensas iactabor naufragus undas,
Nostraque longinquus viscera piscis edet:
Sive peregrinae carpent mea membra volucres:
 Sive meo tinguent sanguine rostra lupi:
Sive aliquis dignatus erit subponere terrae
Et dare plebeio corpus inane rogo :
Quidquid ero , Stygiis erumpere nitar ab oris ,
Et tendam gelidas ultor in ora manus .
 Me vigilans cernes , tacitis ego noctis in umbris
 Excutiam somnos visus adesse tuos .
Denique quidquid ages , ante os oculosque volabo
Et querar , et nulla sede quietus eris .
Verbera torta dabunt sonitum nexaeque colubrae,
 Conscia fumabunt semper ad ora faces .
His vivus furiis agitabere , mortuus isdem ,
Et brevior poena vita futura tua est .
Nec tibi continget funus lacrimaeque tuorum*
Indeploratum proiciere caput;
 Carnificisque manu , populo plaudente , traheris ,
Infixusque tuis ossibus uncus erit.
Ipsae te fugient , quae carpunt omnia , flammae ;
Respuet invisum iusta cadaver humus.
Unguibus et rostro crudus trahet ilia vultur
 Et scindent avidi perfida corda canes.
 Deque tuo fiet — licet hac sis laude superbus —
Insatiabilibus corpore rixa lupis .
In loca ab Elysiis diversa vocabere campis,
Quasque tenet sedes noxia turba , coles .
 Sisyphus est illic saxum volvensque petensque ,
Quique agitur rapidae vinctus ab orbe rotae,
Quaeque gerunt umeris perituras Belides undas,
Exulis Aegypti , turba cruenta , nurus .
Poma pater Pelopis praesentia quaerit , et idem
 Semper eget , liquidis semper abundat aquis ;
Iugeribusque novem summus qui distat ab imo,
Visceraque assiduae debita praebet avi.
Hic tibi de Furiis scindet latus una flagello,
Ut sceleris numeros confiteare tui :
 Altera Tartareis sectos dabit anguibus artus:
Tertia fumantes incoquet igne genas .
Noxia mille modis lacerabitur umbra , tuasque
Aeacus in poenas ingeniosus erit .
In te transcribet veterum tormenta reorum:
 Omnibus antiquis causa quietis eris .
Sisyphe , cui tradas revolubile pondus , habebis :
Versabunt celeres nunc nova membra rotae :
Hic et erit , ramos frustra qui captet et undas :
Hic inconsumpto viscere pascet aves .
 Nec mortis poenas mors altera finiet huius ,
Horaque erit tantis ultima nulla malis .
Inde ego pauca canam , frondes ut siquis ab Ida
Aut summam Libyco de mare carpat aquam .
Nam neque quot flores Sicula nascantur in Hybla,

Quotve ferat , dicam , terra Cilissa crocos ,
Nec cum tristis hiems Aquilonis inhorruit alis,
Quam multa fiat grandine canus Athos;
Nec mala voce mea poterunt tua cuncta referri,
Ora licet tribuas multiplicata mihi.
 Tot tibi vae ! misero venient talesque ruinae ,
Ut cogi in lacrimas me quoque posse putem.
Illae me lacrimae facient sine fine beatum :
 Dulcior hic risu tunc mihi fletus erit.
Natus es infelix , — ita di voluere — nec ulla
 Commoda nascenti stella levisve fuit .
Non Venus affulsit , non illa Iuppiter hora ,
Lunaque non apto solque fuere loco ,
Nec satis utiliter positos tibi praebuit ignes
Quem peperit magno lucida Maia Iovi.
 Te fera nec quicquam placidum spondentia Martis
Sidera presserunt falciferique senis .
Lux quoque natalis , ne quid nisi triste videres ,
Turpis et inductis nubibus atra fuit.
Haec est , in fastis cui dat gravis Allia nomen ,
 Quaeque dies Ibin , publica damna , tulit .
Qui simul impurae matris prolapsus ab alvo
Cinyphiam foedo corpore pressit humum,
Sedit in adverso nocturnus culmine bubo,
Funereoque graves edidit ore sonos .
 Protinus Eumenides lavere palustribus undis ,
Qua cava de Stygiis fluxerat unda vadis,
Pectoraque unxerunt Erebeae felle colubrae,
Terque cruentatas increpuere manus .
Gutturaque imbuerant infantia lacte canino :
 Hic primus pueri venit in ora cibus:
Perbibit inde suae rabiem nutricis alumnus,
Latrat et in toto verba canina foro .
Membraque vinxerunt tinctis ferrugine pannis,
A male deserto quos rapuere rogo :
 Et ne non fultum nuda tellure iaceret,
Molle super silices inposuere caput.
Iamque recessurae viridi de stipite factas
Admorunt oculos usque sub ora faces .
Flebat , ut est infans fumis contactus amaris,
 De tribus est cum sic una locuta soror:
Tempus in inmensum lacrimas tibi movimus istas,
Quae semper causa sufficiente cadent.
Dixerat . at Clotho iussit promissa valere ,
 Nevit et infesta stamina pulla manu ;

Et ne longa suo praesagia diceret ore ,
Fata canet vales qui tua, dixit erit.
Ille ego sum vates . ex me tua vulnera disces,
Dent modo di vires in mea verba suas,
Carminibusque meis accedant pondera rerum ,
 Quae rata per luctus experiare tuos.
Neve sine exemplis aevi cruciere prioris,
Sint tua Troianis non leviora malis .
Quantaque clavigeri Poeantius Herculis heres,
Tanta venenato vulnera crure geras .
 Nec levius doleas , quam qui bibit ubera cervae,
Armatique tulit vulnus , inermis opem .
Quique ab equo praeceps in Aleia decidit arva,
Exitio facies cui sua paene fuit.
Id, quod Amyntorides, videas, trepidumque ministro
 Praetemptes baculo luminis orbus iter .
Nec plus aspicias , quam quem sua filia rexit,
Expertus scelus est cuius uterque parens:
Qualis erat , postquam est iudex de lite iocosa
Sumptus , Apollinea clarus in arte senex :
 Qualis et ille fuit , quo praecipiente columba
 Est data Palladiae praevia duxque rati :
Quique oculis caruit, per quos male viderat aurum,
Inferias nato quos dedit orba parens :
Pastor ut Aetnaeus , cui casus ante futuros
 Telemus Eurymides vaticinatus erat :
Ut duo Phinidae , quibus idem lumen ademit,
Qui dedit : ut Thamyrae Demodocique caput .
Sic aliquis tua membra secet , Saturnus ut illas
Subsecuit partes , unde creatus erat .
 Nec tibi sit melior tumidis Neptunus in undis,
Quam cui sunt subitae frater et uxor aves ;
Sollertique viro , lacerae quem fracta tenentem
Membra ratis Semeles est miserata soror .
Vel tua , ne poenae genus hoc cognoverit unus,
 Viscera diversis scissa ferantur equis :
Vel quae qui redemi Romano turpe putavit,
 A duce Puniceo pertulit , ipse feras .
Nec tibi subsidio praesens sit numen , ut illi ,
Cui nil Rhoetei profuit ara Iovis .
 Utque dedit saltus de summa Thessalus Ossa,
Tu quoque saxoso praecipitere iugo .
— Aut velut Eurylochi , qui sceptrum cepit ab illo ;
 Sint artus avidis anguibus esca tui .
Vel tua maturet , sicut Minoia fata,
 Per caput infusae fervidus umor aquae .
Utque operum mitis , sed non impune, Prometheus,
Aerias volucres compede fixus alas .
— Aut velut Etracides, magno ter ab Hercule quintus ,
Caesus in inmensum proiciare fretum .
 Aut ut Amyntiaden , turpi dilectus amore
Oderit , et saevo vulneret ense puer .
Nec tibi fida magis misceri pocula possint,
Quam qui cornigero de Iove natus erat .
More vel intereas capti suspensus Achaei,
 Qui miser aurifera teste pependit aqua .
Aut ut Achilliden , cognato nomine clarum ,
Opprimat hostili tegula iacta manu .
Nec tua quam Pyrrhi felicius ossa quiescant,
Sparsa per Ambracias quae iacuere vias .
 Nataque ut Aeacidae iaculis moriaris adactis ;
Non licet hoc Cereri dissimulare sacrum .
Utque nepos dicti nostro modo carmine regis ,
Cantharidum sucos dante parente bibas .
Aut pia te caeso dicatur adultera , sicut

Qua cecidit Leucon vindice , dicta pia est .
Inque pyram tecum carissima corpora mittas,
Quem finem vitae Sardanapallus habet.
Utque Iovis Libyci templum violare parantes,
Acta noto vultus condat harena tuos .
 Utque necatorum Darei fraude secundi ,
Sic tua subsidens devoret ora cinis .
Aut ut olivifera quondam Sicyone profecto,
Sit frigus mortis causa famesque tuae .
 Aut ut Atarnites , insutus pelle iuvenci
 Turpiter ad dominum praeda ferare tuum .
Inque tuo thalamo ritu iugulere Pheraei,
Qui datus est leto coniugis ense suae .
Quosque putas fidos , ut Larisaeus Aleuas
 Vulnere non fidos experiare tuo .
— Utque Milo , sub quo cruciata est Pisa tyranno ,
Vivus in occultas praecipiteris aquas .
Quaeque in Aphidantum Phylaceia regna tenentem
A Iove venerunt , te quoque tela petant .
— Aut ut Amastriacis quondam Lenaeus ab oris,
 Nudus Achillea destituaris humo .
Utque vel Eurydamas ter circum busta Thrasylli
 Est Larisaeis raptus ab hoste rotis,
Vel qui , quae fuerat tutatus moenia saepe ,
Corpore lustravit non diuturna suo ,
 Utque novum passa genus Hippomeneide poenae
Tractus in Actaea fertur adulter humo,
Sic , ubi vita tuos invisa reliquerit artus,
Ultores rapiant turpe cadaver equi .
Viscera sic aliquis scopulus tua figat , ut olim
 Fixa sub Euboico Graia fuere sinu ;
Utque ferox periit et fulmine et aequore raptor,
Sic te mersuras adiuvet ignis aquas .
Mens quoque sic furiis vecors agitetur , ut illi,
Unum qui toto corpore vulnus habet;
 Utque Dryantiadae Rhodopeia regna tenenti,
In gemino dispar cui pede cultus erat,
Ut fuit Oetaeo quondam generoque draconum
Tisamenique patri Callirhoesque viro .
Nec tibi contingat matrona pudicior illa,
 Qua potuit Tydeus erubuisse nuru :
Quaeque sui Venerem iunxit cum fratre mariti,
Locris in ancillae dissimulata nece .
Tam quoque , di faciant , possis gaudere fideli
 Coniuge , quam Talai Tyndareique gener :
 Quaeque parare suis letum patruelibus ausae
 Belides assidua colla premuntur aqua.
Byblidos et Canaces , si cui facis , ardeat igne ,
Nec nisi per crimen sit tibi fida soror.
Filia si fuerit , sit quod Pelopea Thyesti,
 Myrrha suo patri , Nyctimeneque suo .
Neve magis pia sit capitique parentis amica,
Quam sua vel Pterelae , vel tibi , Nise , fuit :
Infamemque locum sceleris quae nomine fecit,
Pressit et inductis membra paterna rotis .
 Ut iuvenes pereas ; proiecta cadavera quorum ,
Oraque Pisaeae sustinuere fores :
Ut qui perfusam miserorum saepe procorum
Ipse suo melius sanguine tinxit humum :
Proditor ut saevi periit auriga tyranni,
 Qui nova Myrtoae nomina fecit aquae :
Ut qui velocem frustra petiere puellam ,
Dum facta est pomis tardior illa tribus :
Ut qui tecta novi formam celantia monstri
Intrarunt caecae non redeunda domus .
 Ut quorum Aeacides misit violentus in altum
 Corpora cum senis altera sena rogum .
Ut quos , obscuri victos ambagibus oris ,
Legimus infandae Sphinga dedisse neci :
Ut qui Bistoniae templo cecidere Minervae,
 Propter quod facies nunc quoque tecta deaest:
Ut qui Threicii quondam praesepia regis
Fecerunt dapibus sanguinolenta suis :
— Therodamanteos ut qui sensere leones,
Quique Thoanteae Taurica sacra deae:
 Ut quos Scylla vorax Scyllaeque adversa Charybdis
Dulichiae pavidos eripuere rati :
Ut quos demisit vastam Polyphemus in alvum :
Ut Laestrygonias qui subiere manus :
Ut quos dux Poenus mersit putealibus undis
 Et iacto canas pulvere fecit aquas .
Sex bis ut Icaridos famulae periere procique,
Inque caput domini qui dabat arma procis:
 Ut iacet Aonio luctator ab hospite fusus,
Qui , mirum , victor , cum cecidisset , erat:
 Ut quos Antaei fortes pressere lacerti :
Quosque ferae morti Lemnia turba dedit :
Ut qui post longum , sacri monstrator iniqui ,
 Elicuit pluvias victima caesus aquas :
Frater ut Antaei quo sanguine debuit , aras
 Tinxit , et exemplis occidit ipse suis :
Ut qui terribiles pro gramen habentibus herbis
Impius humano viscere pavit equos :
Ut duo diversis sub eodem vindice caesi
Vulneribus , Nessus Dexamenique gener :
 Ut pronepos , Saturne , tuus , quem reddere vitam
Urbe Coronides vidit ab ipse sua :
Ut Sinis et Sciron et cum Polypemone natus :
Quique homo parte sui , parte iuvencus erat :
Quique trabes pressas in humum mittebat in auras,
 Aequoris aspiciens huius et huius aquas:
Quaeque Ceres laeto vidit pereuntia vultu
Corpora Thesea Cercyonea manu .
Haec tibi, quem meritis precibus mea devovet ira,
Eveniant , aut his non leviora malis :
 Qualis Achaemenides Sicula desertus in Aetna,
Troica cum vidit vela venire , fuit :
Qualis erat nec non fortuna binominis Iri,
Quique tenent pontem , quae tibi maior erit .
Filius et Cereris frustra tibi semper ametur,

Destituatque tuas usque petitus opes :
Utque per alternos unda labente recursus
Subtrahitur presso mollis harena pedi,
Sic tua nescio qua semper fortuna liquescat,
Lapsaque per medias effluat usque manus.
 Utque pater solitae varias mutare figuras,
Plenus inextincta destituare fame .
Nec dapis humanae tibi sint fastidia . quaque
Parte potes , Tydeus temporis huius eris .
Atque aliquid facias , a vespere Solis ad ortus

Cur externati rursus agantur equi.
Foeda Lycaoniae repetes convivia mensae,
Temptabisque cibi fallere fraude Iovem .
Teque aliquis posito temptet vim numinis opto,
Tantalides ut sis tu Celeique puer.
 Et tua sic latos spargantur membra per agros ,
Tamquam quae patrias detinuere vias .
Aere Perilleo veros imitere iuvencos,
Ad formam tauri conveniente sono .
Utque ferox Phalaris , lingua prius ense resecta
 More bovis Paphio clausus in aere gemas.
Dumque redire voles aevi melioris in annos,
 Ut vetus Admeti decipiare socer .
Aut eques in medii mergare voragine caeni,
Dummodo sint fati nomina nulla tui .
 Atque utinam pereas , veluti de dentibus orti
Sidonia iactis Graia per arva manu .
Et quae Pilthides fecit , pariterque Molinae
Eveniant capiti vota sinistra tuo :
Et quibus exiguo est volucris devota libello,
 Corpora proiecta quae sua purgat aqua .
Vulnera totque feras , quot dicitur ille tulisse ,
Cuius ab inferiis culter abesse solet.
Attonitusque seces , ut quos Cybeleia mater
Incitat , ad Phrygios vilia membra modos .
 Deque viro fias nec femina nec vir , ut Attis ,
Et quatias molli tympana rauca manu .
Inque pecus subito Magnae vertare parentis,
Victor ut est celeri victaque versa pede .
Solaque Limone poenam ne senserit illam,
 Et tua dente fero viscera carpat equus .
Aut ut Cassandreus , domino non mitior illo
Saucius ingesta contumuleris humo .
Aut ut Abantiades , aut ut Cygneius heros ,
 Clausus in aequoreas praecipiteris aquas .
 Victima vel Phoebo sacras macteris ad aras,
Quam tulit a saevo Theudotus hoste necem .
 Aut te devoveat certis Abdera diebus,
Saxaque devotum grandine plura petant.
Aut Iovis infesti telo feriare trisulco ,
 Ut satus Hipponoo , Dexionesque pater ,
Ut soror Autonoes , ut cui matertera Maia ,
Ut temere optatos qui male rexit equos ;
Ut ferus Aeolides , ut sanguine sexus eodem ,
 Quo genita est liquidis quae caret Arctos aquis,
— Ut Macelo rapidis icta est cum coniuge flammis,
Sic , precor , aetherii vindicis igne cadas .
Praedaque sis illis , quibus est Latonia Delos
Ante diem rapto non adeunda Thaso :
Quique verecundae speculantem labra Dianae ,
 Quique Crotopiaden diripuere Linum .
Neve venenato levius feriaris ab angue,
Quam senis Oeagri Calliopesque nurus :
Quam puer Hypsipyles, quam qui cava primus acuta
Cuspide suspecti robora fixit equi.
 Neve gradus adeas Elpenore caulius altos,
 Vimque feras vini quo tulit ille modo .
Tamque cadas domitus , quam quisquis ad arma
vocantem
Iuvit inhumanum Thiodamanta Dryops :
Quam ferus ipse suo periit mactatus in antro
 Proditus inclusae Cacus ab ore bovis :
Quam qui dona tulit Nesseo tincta veneno,
Euboicasque suo nomine saepit aquas.
Nec de praecipiti venias in Tartara saxo,
Ut qui Socraticum de nece legit opus ;
 Ut qui Theseae fallacia vela carinae
Vidit , ut Iliaca missus ab arce puer ,
Ut teneri nutrix , eadem matertera , Bacchi ,
Ut cui causa necis serra reperta fuit;
— Lydia se scopulis ut virgo misit ab altis,
 Dixerat invito quae mala verba deo .
Feta tibi occurrat patrio popularis in arvo,
Sitque Phalaeceae causa leaena necis .
 Quique Lycurgiden letavit , et arbore natum ;
Idmonaque audacem ; te quoque rumpat aper .
 Isque vel exanimis faciat tibi vulnus ; ut illi,
Ora super fixi quem cecidere suis .
Sive idem ; simili pinus quem morte peremit ;
Phryx et venator sis Berecyntiades .
Si tua contigerit Minoas puppis harenas,

Te Corcyraeum Cressia turba putet .
Lapsuramque domum subeas ; ut sanguis Aleuae ;
Sella Leoprepidae cum ruit absque viro .
Utque vel Euenus ; torrenti flumine mersus
 Nomina des rapidae ; vel Tiberinus , aquae .
— Astacidaeque modo defixa cadavera trunco,
Digna feris ; hominis sit caput esca tuum ;
— Quodque ferunt Brotean fecisse cupidine mortis,
Des tua succensae membra cremanda pyrae .
Inclususque necem cavea patiaris ; ut ille
 Non profecturae conditor historiae .
Utque repertori nocuit pugnacis iambi,
Sic sit in exitium lingua proterva tuum .
Utque parum stabili qui carmine laesit Athenas,
Invisus pereas deficiente cibo .
 Utque lyrae vates fertur periisse severae,
Causa sit exitii dextera laesa tui.
Utque Agamemnonio vulnus dedit anguis Oresti,
Tu quoque de morsu virus habente cadas .
Sit tibi coniugii nox prima novissima vitae :
 Eupolis hoc periit et nova nupta modo .
Utque cothurnatum cecidisse Lycophrona narrant,
 Haereat in fibris fixa sagitta tuis .
Aut Iacer in silva manibus spargare tuorum,
Sparsus ut est Thebis angue creatus avo .
 Perque feros montes tauro rapiente traharis ,
Ut tracta est coniunx imperiosa Lyci .
Quodque suae passa est paelex invita sororis,
Excidat ante pedes lingua resecta tuos .
Conditor ut tardae ; Blaesus cognomine , Cyrae ,

Orbis in innumeris inveniare locis .
Inque tuis opifex , vati quod fecit Achaeo ,
Noxia luminibus spicula condat apis .
Fixus et in duris carparis viscera saxis ,
Ut cui Pyrrha sui filia fratris erat .
 Ut puer Harpagides referas exempla Thyestae ;
Inque tui caesus viscera patris eas .
Trunca geras saevo mutilatis partibus ense,
— Qualia Mamertae membra fuisse ferunt .
Utque Syracosio praestricta fauce poetae,
 Sic animae laqueo sit via clausa tuae .
Nudave derepta pateant tua viscera pelle ,
Ut Phrygium cuius nomina flumen habet.
Saxificae videas infelix ora Medusae ,
Cephenum multos quae dedit una neci.
 Potniadum morsus subeas , ut Glaucus , equarum ,
Inque maris salias , Glaucus ut alter , aquas .
Utque duobus idem dictis modo nomen habenti,
 Praefocent animae noxia mella viam .
Sollicitoque bibas , Anyti doctissimus olim
 Inperturbato quod bibit ore reus .
Nec tibi , siquid amas , felicius Haemone cedat :
Utque sua Macareus , sic potiare tua .
Vel videas , quod iam cum flammae cuncta tenerent,
Hectoreus patria vidit ab arce puer .
 Sanguine probra luas , ut avo genitore creatus ,
Per facinus soror est cui sua facta parens .
Ossibus inque tuis teli genus haereat illud ,
Traditur Icarii quo cecidisse gener .
Utque loquax in equo est elisum guttur acerno,
 Sic tibi claudatur pollice vocis iter .
Aut ut Anaxarchus , pila minuaris in alta ,
Ictaque pro solitis frugibus ossa sonent.
Utque patrem Psamathes, condat te Phoebus in ima
Tartara , quod natae fecerat ille suae .
 Inque tuos ea pestis eat , quam dextra Coroebi
Vicit , opem miseris Argolisinque tulit.
 Utque nepos Aethrae , Veneris moriturus ob iram ,
Exul ab altonitis excutiaris equis.
Propter opes magnas ut perdidit hospes alumnum,
 Perdat ob exiguas te tuus hospes opes .
Utque ferunt caesos sex cum Damasichthone fratres ,
 Intereat tecum sic genus omne tuum .
Addidit ut fidicen miseris sua funera natis,
Sic tibi sint vitae taedia iusta tuae .
 Utve soror Pelopis , saxo dureris oborto ,
Et laesus lingua Battus ab ipse sua .
Aera si misso liquidum iaculabere disco,
Quo puer Oebalides , ictus ab orbe cadas .
Siqua per alternos pulsabitur unda lacertos,
 Omnis Abydena sit tibi peior aqua .
Comicus ut mediis periit , dum nabat , in undis,
Et tua sic Stygius strangulet ora liquor .
Aut ubi ventosum superaris naufragus aequor,
Contacta pereas , ut Palinurus , humo .
 Utque cothurnatum vatem tutela Dianae,
Dilaniet vigilum te quoque turba canum .
Aut ut Trinacrius , salias super ora gigantis ,
Plurima qua flammas Sicanis Aetna vomit.
Diripiantque tuos insanis unguibus artus
 Strymoniae matres , Orpheos esse ratae .
Natus ut Althaeae flammis absentibus arsit,
Sic tuus ardescat stipitis igne rogus .
Ut nova Phasiaca comprensa est nupta corona,
 Utque pater nuptae , cumque parente domus ;
 Ut cruor Herculeos abiit diffusus in artus ;
Corpora pestiferum sic tua virus edat.
— Qua sua Penthaliden proles est ulta Lycurgum,
Haec maneat teli te quoque plaga novi .
Utque Milo robur diducere fissile temptes,
 Nec possis captas inde referre manus .
Muneribusque tuis laedaris , ut Icarus , in quem
Intulit armatas ebria turba manus .
 Quodque dolore necis patriae pia filia fecit,
Vincula per laquei fac tibi guttur eat .
 Obstructoque famem patiaris limine tecti,
Ut legem poenae cui dedit ipsa parens .
Illius exemplo violes simulacra Minervae ,
Aulidis a portu qui leve vertit iter .
Naupliadaeve modo poenas pro crimine falso
 Morte luas , nec te non meruisse iuvet .
— Aethalon ut vita spoliavit Isindius hospes,
Quem memor a sacris nunc quoque pellit Ion :
Utque Melanthea tenebris a caede latentem
Prodidit officio luminis ipsa parens:
 Sic tua coniectis fodiantur pectora telis,
 Sic precor auxiliis impediare tuis.
Qualis equos pacto , quos fortis agebat Achilles ,
Acta Phrygi timido , nox tibi talis eat .
Nec tu quam Rhesus somno meliore quiescas,
 Quam comites Rhesi tum necis , ante viae ;
Quam quos cum Rutulo morti Ramnete dederunt
Impiger Hyrtacides Hyrtacidaeque comes .
Cliniadaeve modo circumdatus ignibus atris
Membra feras Stygiae semicremata neci .
 Utque Remo muros auso transire recentes,
Noxia sint capiti rustica tela tuo .
Denique Sarmaticas inter Geticasque sagittas
His precor ut vivas et moriare locis .
Haec tibi tantisper subito sint missa libello,,
 Inmemores ne nos esse querare tui.
Pauca quidem , fateor : sed di dent plura rogatis ,
Multiplicentque suo vota favore mea .
Postmodo plura leges et nomen habentia verum,
Et pede quo debent acria bella geri ."
85,Seneca (Younger),med,"Di coniugales tuque genialis tori,
Lucina, custos quaeque domituram freta
Tiphyn novam frenare docuisti ratem,
et tu, profundi saeve dominator maris,
clarumque Titan dividens orbi diem,
tacitisque praebens conscium sacris iubar
Hecate triformis, quosque iuravit mihi
deos Iason, quosque Medeae magis
fas est precari: noctis aeternae chaos,
aversa superis regna manesque impios
dominumque regni tristis et dominam fide
meliore raptam, voce non fausta precor,
nunc, nunc adeste, sceleris ultrices deae,
crinem solutis squalidae serpentibus,
atram cruentis manibus amplexae facem,
adeste, thalamis horridae quondam meis
quales stetistis: coniugi letum novae
letumque socero et regiae stirpi date,
date peius aliud, quod precer sponso malum:
vivat, per urbes erret ignotas egens
exul pavens invisus incerti laris,
iam notus hospes limen alienum expetat,
me coniugem optet quoque non aliud queam
peius precari, liberos similes patri ""
similesque matri, parta iam, parta ultio est:
peperi, querelas verbaque in cassum sero?
non ibo in hostes? manibus excutiam faces
caeloque lucem, spectat hoc nostri sator
Sol generis, et spectatur, et curru insidens
per solita puri spatia decurrit poli?
non redit in ortus et remetitur diem?
da, da per auras curribus patriis vehi,
committe habenas, genitor, et flagrantibus
ignifera loris tribue moderari iuga:
gemino Corinthos litore opponens moras
cremata flammis maria committat duo.
hoc restat unum, pronubam thalamo feram
ut ipsa pinum postque sacrificas preces
caedam dicatis victimas altaribus,
per viscera ipsa quaere supplicio viam,
si vivis, anime, si quid antiqui tibi
remanet vigoris; pelle femineos metus
et inhospitalem Caucasum mente indue,
quodcumque vidit Pontus aut Phasis nefas,
videbit Isthmos. effera ignota horrida,
tremenda caelo pariter ac terris mala
mens intus agitat: vulnera et caedem et vagum
funus per artus— levia memoravi nimis:
haec virgo feci; gravior exurgat dolor:
maiora iam me scelera post partus decent.
accingere ira teque in exitium para
furore toto. paria narrentur tua
repudia thalamis: quo virum linques modo?
hoc quo secuta es. rumpe iam segnes moras:
quae scelere parta est, scelere linquenda est domus.
Ad regum thalamos numine prospero
qui caelum superi quique regnat fretum
assint cum populis rite faventibus,
primum sceptriferis colla Tonantibus
taurus celsa ferat tergore candido;
Latinam nivei femina corporis
intemptata iugo placet et asperi
Martis sanguineas quae cohibet manus,
quae dat belligeris foedera gentibus
et cornu retinet divite copiam,
donetur tenera mitior hostia,
et tu, qui facibus legitimis ades,
noctem discutiens auspice dextera
huc incede gradu marcidus ebrio,
praecingens roseo tempora vinculo.
et tu quae, gemini praevia temporis,
tarde, stella, redis semper amantibus:
te matres, avide te cupiunt nurus
quamprimum radios spargere lucidos.
Vincit virgineus decor
longe Cecropias nurus,
et quas Taygeti iugis
exercet iuvenum modo
muris quod caret oppidum,
et quas Aonius latex
Alpheosque sacer lavat.
Si forma velit aspici,
cedent Aesonio duci
proles fulminis improbi
aptat qui iuga tigribus.
nec non, qui tripodas movet,
frater virginis asperae,
cedet Castore cum suo
Pollux caestibus aptior.
sic, sic, caelicolae, precor,
vincat femina coniuges,
vir longe superet viros.
Haec cum femineo . constitit in choro,
unius facies praenitet omnibus.
sic cum sole perit sidereus decor,
et densi latitant Pleiadum greges
cum Phoebe solidum lumine non suo
orbem circuitis cornibus alligat.
ostro sic niveus puniceo color
perfusus rubuit, sic nitidum iubar
pastor luce nova roscidus aspicit.
ereptus thalamis Phasidis horridi,
effrenae solitus pectora coniugis
invita trepidus prendere dextera,
felix Aeoliam corripe virginem .
nunc primum soceris, sponse, volentibus.
concesso, iuvenes, ludite iurgio,
hinc illinc, iuvenes, mittite carmina:
rara est in dominos iusta licentia.
Candida thyrsigeri proles generosa Lyaei,
multifidam iam tempus erat succendere pinum:
excute sollemnem digitis marcentibus ignem.
festa dicax fundat convicia fescenninus.
solvat turba iocos— tacitis eat illa tenebris,
si qua peregrino nubit fugitiva marito.
Nvtrix Occidimus, aures pepulit hymenaeus meas.
vix ipsa tantum, vix adnue credo malum,
hoc facere potuit, erepto patre
patria atque regno sedibus solam exteris
deserere durus? merita contempsit mea
qui scelere flammas viderat vinci et mare?
adeone credit omne consumptum nefas?
incerta vaecors mente vaesana feror
partes in omnes; unde me ulcisci queam?
utinam esset illi frater! est coniunx: in hanc
ferrum exigatur. hoc meis satis est malis?
si quod Pelasgae, si quod urbes barbarae
novere facinus quod tuae ignorent manus,
nunc est parandum. scelera te hortentur tua
et cuncta redeant f inclitum regni decus
raptum et nefandae virginis parvus comes
divisus ense, funus ingestum. patri
sparsum que ponto corpus et Peliae senis
decocta aeno membra: funestum impie
quam saepe fudi sanguinem, et nullum scelus
irata feci: suasit infelix amor.
Quid tamen potuit, alieni arbitri
iurisque factus? debuit ferro obvium
offerre pectus— melius, a melius, dolor
furiose, loquere, si potest, vivat meus,
ut fuit, Iason; si minus, vivat tamen
memorque nostri muneris parcat mihi.
culpa est Creontis tota, qui sceptro impotens
coniugia solvit quique genetricem abstrahit
gnatis et arto pignore astrictam fidem
dirimit: petatur solus hic, poenas luat
quas debet, alto cinere cumulabo domum;
videbit atrum verticem flammis agi
Malea longas navibus flectens moras.
Sile, obsecro, questusque secreto abditos
manda dolori, gravia quisquis vulnera
patiente et aequo mutus animo pertulit,
referre potuit: ira quae tegitur nocet;
professa perdunt odia vindictae locum.
Levis est dolor qui capere consilium potest
et clepere sese: magna non latitant mala.
libet ire contra,
Siste furialem impetum,
alumna: vix te tacita defendit quies.
Fortuna fortes metuit, ignavos premit.
Tunc est probanda, si locum virtus habet.
Numquam potest non esse virtuti locus.
Spes nulla rebus monstrat adflictis viam.
Qui nil potest sperare, desperet nihil.
Abiere Colchi, coniugis nulla est fides
nihilque superest opibus e tantis tibi.
superest, hic mare et terras vides
ferrumque et ignes et deos et fulmina.
Rex est timendus,
Rex meus fuerat pater.
Non metuis arma?
Sint licet terra edita.
Moriere, MED. Cupio. NVTR. Profuge.
Paenituit fugae.
Medea— MED. Fiam. NVTR. Mater es.
Cui
sim vides.
Profugere dubitas?
Fugiam, ut ulciscar
prius.
Vindex sequetur,
Forsan inveniam moras.
Compesce verba, parce iam, demens, minis
animosque minue: tempori aptari decet.
Fortuna opes auferre, non animum potest,
sed cuius ictu regius cardo strepit?
ipse' est Pelasgo tumidus imperio Creo.
Creo Medea, Colchi noxium Aeetae genus,
nondum meis exportat e regnis pedem?
molitur aliquid: nota fraus, nota est manus,
cui parcet illa quemve securum sinet?
abolere propere pessimam ferro luem
equidem parabam: precibus evicit gener,
concessa vita est, liberet fines metu
abeatque tuta. fert gradum contra ferox
minaxque nostros propius affatus petit,
arcete, famuli, tactu et accessu procul,
iubete sileat. regium imperium pati
aliquando discat, vade veloci fuga
monstrumque saevum horribile iamdudum avehe.
Quod crimen aut quae culpa multatur fuga?
Quae causa pellat, innocens mulier rogat.
Si iudicas, cognosce, si regnas, iube.
Aequum atque iniquum regis imperium feras.
Iniqua numquam regna perpetuo manent.
I, querere Colchis,
Redeo: qui advexit, ferat.
Vox constitute sera decreto venit.
Qui statuit aliquid parte inaudita altera,
aequum licet statuerit, haud aequus fuit.
C R. Auditus a te Pelia supplicium tulit?
sed fare, causae detur egregiae locus.
Difficile quam sit animum ab ira flectere
iam concitatum quamque regale hoc putet
sceptris superbas quisquis admovit manus,
qua coepit ire, regia didici mea.
quamvis enim sim clade miseranda obruta,
expulsa supplex sola deserta, undique
adflicta, quondam nobili falsi patre
avoque clarum Sole deduxi genus.
quodcumque placidis flexibus Phasis rigat
Pontusque quicquid Scythicus a tergo videt,
palustribus qua maria dulcescunt aquis,
armata peltis quicquid exterret cohors
inclusa ripis vidua Thermodontiis,
hoc omne noster genitor imperio regit.
generosa, felix, decore regali potens
fulsi: petebant tunc meos thalamos proci,
qui nunc petuntur. rapida fortuna ac levis
praecepsque regno eripuit, exilio dedit.
confide regnis, cum levis magnas opes
huc ferat et illuc casus— hoc reges habent
magnificum et ingens, nulla quod rapiat dies:
prodesse miseris, supplices fido lare
protegere, solum hoc Colchico regno extuli,
decus illud ingens Graeciae et florem inclitum,
praesidia Achivae gentis et prolem deum,
servasse memet, munus est Orpheus meum,
qui saxa cantu mulcet et silvas trahit,
geminum que numen Castor et Pollux meum est
satique Borea quique trans Pontum quoque
summota Lynceus lumine inmisso videt,
omnesque Minyae: nam ducem taceo ducum,
pro quo nihil debetur: hunc nulli imputo;
vobis revexi ceteros, unum mihi.
incesse nunc et cuncta flagitia ingere.
fatebor: obici crimen hoc solum potest,
Argo reversa, virgini placeat pudor
paterque placeat: tota cum ducibus ruet
Pelasga tellus, hic tuus primum gener
tauri ferocis ore flammanti occidet.
fortuna causam quae volet nostram premat,
non paenitet servasse tot regum decus.
quodcumque culpa praemium ex omni tuli,
hoc est penes te. si placet, damna ream;
sed redde crimen, sum nocens, fateor, Creo:
talem sciebas esse, cum genua attigi
fidemque supplex praesidis dextrae peti;
terra hac miseriis angulum ac sedem rogo
latebrasque viles: urbe si pelli placet,
detur remotus aliquis in regnis locus.
Non esse me qui sceptra violentus geram
nec qui superbo miserias calcem pede,
testatus equidem videor haud clare parum
generum exulem legendo et adflictum et gravi
terrore pavidum, quippe quem poenae expetit
letoque Acastus regna Thessalica optinens.
senio trementem debili atque aevo gravem
patrem peremptum queritur et caesi senis
discissa membra, cum dolo captae tuo
piae sorores impium auderent nefas.
potest Iason, si tuam causam amoves,
suam tueri: nullus innocuum cruor
contaminavit, afuit ferro manus
proculque vestro purus a coetu stetit.
tu, tu malorum machinatrix facinorum,
cui feminae nequitia ad audenda omnia,
robur virile est, nulla famae memoria,
egredere, purga regna, letales simul
tecum aufer herbas, libera cives metu,
alia sedens tellure sollicita deos.
Profugere cogis? redde fugienti ratem
vel redde comitem— fugere cur solam iubes?
non sola veni. bella si metuis pati,
utrumque regno pelle, cur sontes duos
distinguis? illi Pelia, non nobis iacet;
fugam, rapinas adice, desertum patrem
lacerum que fratrem, quicquid etiam nunc novas
docet maritus coniuges, non est meum:
totiens nocens sum facta, sed numquam mihi.
Iam exisse decuit, quid seris fando moras?
Supplex recedens illud extremum precor,
ne culpa natos matris insontes trahat.
Vade: hos paterno ut genitor excipiam sinu.
Per ego auspicatos regii thalami toros,
per spes futuras perque regnorum status,
Fortuna varia dubia quos agitat vice,
precor, brevem largire fugienti moram,
dum extrema natis mater infigo oscula,
fortasse moriens.
Fraudibus tempus petis.
Quae fraus timeri tempore exiguo potest?
Nullum ad nocendum tempus angustum est malis.
Parumne miserae temporis lacrimis negas?
Etsi repugnat precibus infixus timor,
unus parando dabitur exilio dies.
Nimis est, recidas aliquid ex isto licet:
et ipsa propero.
Capite supplicium lues,
clarum priusquam Phoebus attollat diem
nisi cedis Isthmo. sacra me thalami vocant,
vocat precari festus Hymenaeo dies.
Audax nimium qui freta primus
rate tam fragili perfida rupit
terrasque suas posterga videns
animam levibus credidit auris,
dubioque secans aequora cursu
potuit tenui fidere ligno
inter vitae mortisque vias
nimium gracili limite ducto.
Candida nostri saecula patres
videre, procul fraude remota.
sua quisque piger litora tangens
patrioque senex factus in arvo,
parvo dives, nisi quas tulerat
natale solum, non norat opes:
nondum quisquam sidera norat.
stellisque quibus pingitur aether
non erat usus. nondum pluvias
Hyadas poterat vitare ratis.
non Oleniae lumina caprae,
nec quae sequitur flectitque senex
Attica tardus plaustra Bootes,
nondum Boreas,
nondum Zephyrus nomen habebant.
Ausus Tiphys pandere vasto
carbasa ponto
legesque novas scribere ventis:
nunc lina sinu tendere toto,
nunc prolato pede transversos
captare notos, nunc antemnas
medio tutas ponere malo,
nunc in summo religare loco,
cum iam totos avidus nimium
navita flatus optat et alto
rubicunda tremunt sipara velo.
bene dissaepti foedera mundi
traxit in unum Thessala pinus
iussitque pati verbera pontum,
partemque metus fieri nostri
mare sepositum.
dedit illa graves improba poenas
per tam longos ducta timores,
cum duo montes, claustra profundi,
hinc atque illinc subito impulsu
velut aetherio gemerent sonitu,
nubesque ipsas
mare deprensum spargeret austris.
palluit audax Tiphys et omnes
labente manu misit habenas,
Orpbeus tacuit torpente lyra
ipsaque vocem perdidit Argo.
quid cum Siculi virgo Pelori,
rabidos utero succincta canes,
omnis pariter solvit hiatus? '
quis non totos horruit artus
totiens uno latrante malo?
quid cum Ausonium dirae pestes
voce canora mare mulcerent.
cum Pieria resonans cithara
Thracius Orpheus
solitam cantu retinere rates
paene coegit Sirena sequi?
quod fuit huius pretium cursus?
aurea pellis
maiusque mari malum,
merces prima digna carina.
Nunc iam cessit pontus et omnes
patitur leges: non Palladia
compacta manu regum referens
inclita remos quaeritur Argo—
quaelibet altum cumba pererrat;
terminus omnis motus et urbes
muros terra posuere nova,
nil qua fuerat sede reliquit
pervius orbis:
Indus gelidum potat Araxen,
Albin Persae Rhenumque bibunt.
venient annis saecula seris,
quibus Oceanus vincula rerum
laxet et ingens pateat tellus
Tethysque novos detegat orbes
nec sit terris ultima Thule.
Nvtrix Alumna, celerem quo rapis tectis pedem?
resiste et iras comprime ac retine impetum.
Incerta qualis entheos gressus tulit
cum iam recepto maenas insanit deo
Pindi nivalis vertice aut Nysae iugis,
talis recursat huc et huc motu effero,
furoris ore signa lymphati gerens,
flammata facies spiritum ex alto citat,
proclamat, oculos uberi fletu rigat,
renidet: omnis specimen affectus capit,
quo pondus animi vergat, ubi ponat minas,
haeret: minatur aestuat queritur gemit.
ubi se iste fluctus franget? exundat furor.
non facile secum versat aut medium scelus;
se vincet: irae novimus veteris notas,
magnum aliquid instat, efferum immane impium:
vultum furoris cerno, di fallant metum!
Si quaeris odio, misera, quem statuas modum :
imitare amorem, regias egone ut faces
inulta patiar? segnis hic ibit dies,
tanto petitus ambitu, tanto datus?
dum terra caelum media libratum feret
nitidusque certas mundus evolvet vices
numerosque harenis derit et solem dies,
noctem sequentur astra, dum siccas polus
versabit Arctos, flumina in pontum cadent.
numquam meus cessabit in poenas furor
crescetque semper, quae ferarum immanitas,
quae Scylla, quae Charybdis Ausonium mare
Siculumque sorbens quaeve anhelantem premens
Titana tantis Aetna fervebit minis?
non rapidus amnis, non procellosum mare
Pontusve coro saevus aut vis ignium
adiuta flatu possit inhibere impetum
irasque nostras: sternam et evertam omnia.
Timuit Creontem ac bella Thessalici ducis?
amor timere neminem verus potest,
sed cesserit coactus et dederit manus:
adire certe et coniugem extremo alioqui
sermone potuit— hoc quoque extimuit ferox;
laxare certe tempus immitis fugae
genero licebat— liberis unus dies
datus est duobus, non queror tempus breve:
multum patebit. faciet hic faciet dies
quod nullus umquam taceat— invadam deos
et cuncta quatiam.
Recipe turbatum malis.
era, pectus, animum mitiga.
Sola est quies,
mecum ruina cuncta si video obruta:
mecum omnia abeant. trahere, cum pereas, libet.
Quam multa sint timenda, si perstas, vide:
nemo potentes aggredi tutus potest.
O dura fata semper et sortem asperam,
cum saevit et cum parcit ex aequo malam!
remedia quotiens invenit nobis deus
periculis peiora: si vellem fidem
praestare meritis coniugis, leto fuit
caput offerendum; si mori nollem, fide
misero carendum, non timor vicit fidem,
sed trepida pietas: quippe sequeretur necem
proles parentum, sancta si caelum incolis
Iustitia, numen invoco ac testor tuum:
nati patrem vicere. quin ipsam quoque,
etsi ferox est corde nec patiens iugi,
consulere natis malle quam thalamis reor.
constituit animus precibus iratam aggredi.
atque ecce, viso memet exiluit, furit,
fert odia prae se: totus in vultu est dolor.
Fugimus, Iason: fugimus— hoc non est novum,
mutare sedes; causa fugiendi nova est:
pro te solebam fugere, discedo exeo,
penatibus profugere quam cogis tuis:
at quo remittas? Phasin et Colchos petam
patriumque regnum quaeque fraternus cruor
perfudit arva? quas peti terras iubes?
quae maria monstras? Pontici fauces freti
per quas revexi nobilem regum manum
adulterum secuta per Symplegadas?
parvamne lolcon, Thessala an Tempe petam?
quascumque aperui tibi vias, clausi mihi—
quo me remittis? exuli exilium imperas
nec das. eatur. regius iussit gener:
nihil recuso, dira supplicia ingere:
merui cruentis paelicem poenis premat
regalis ira, vinculis oneret manus
clausamque saxo noctis aeternae obruat:
minora meritis patiar— ingratum caput,
revolvat animus igneos tauri halitus
[interque saevos gentis indomitae metus
armifero in arvo flanimeum Aeetae pecus,]
hostisque subiti tela, cum iussu meo
terrigena miles mutua caede occidit;
adice expetita spolia Phrixei arietis
somnoque iussum lumina ignoto dare
insomne monstrum, traditum fratrem neci
et scelere in uno non semel factum scelus,
ausasqne natas fraude deceptas mea
secare membra non revicturi senis:
per spes tuorum liberum et certum larem,
per victa monstra, per manus, pro te quibus
numquam peperci, perque prseteritos metus,
per caelum et undas, coniugi testes mei,
miserere, redde supplici felix vicem.
aliena quaerens regna deserni mea:
ex opibus illis, quas procul raptas Scythae
usque a perustis Indiae populis agunt,
quas quia referta vix domus gaza capit,
ornamus auro nemora, nil exul tuli
nisi fratris artus: hos quoque impendi tibi;
tibi patria cessit, tibi pater, frater, pudor—
hac dote nupsi. redde fugienti sua.
Perimere cum te vellet infestus Creo,
lacrimis meis evictus exilium dedit.
Poenam putabam: munus ut video est fuga.
Dum licet abire, profuge teque hinc eripe:
gravis ira regum est semper,
Hoc suades mihi,
praestas Creusae: paelicem invisam amoves.
amores obicit?
Et caedem et dolos.
Obicere tandem quod potes crimen mihi?
Quodcumque feci.
Restat hoc unum insuper,
tuis ut etiam sceleribus fiam nocens.
Tua illa, tua sunt illa: cui prodest scelus
is fecit— omnes coniugem infamem arguant,
solus tuere, solus insontem voca:
tibi innocens sit quisquis est pro te nocens.
Ingrata vita est cuius acceptae pudet.
Retineuda non est cuius acceptae pudet.
Quin potius ira concitum pectus doma,
placare natis.
Abdico eiuro abnuo—
meis Creusa liberis fratres dabit?
Regina natis exulum, afflictis potens.
Ne veniat umquam tam malus miseris dies,
qui prole foeda misceat prolem inclitam.
[Phoebi nepotes Sisyphi nepotibus]
Quid, misera, meque teque in exitium trahis?
abscede quaeso,
Supplicem audivit Creo.
Quid facere possim, loquere,
Pro me? vel.
scelus.
Hinc rex et illinc—
Est (et hic maior metus)
Medea, nos † confligere, certemus sine,
sit pretium Iason.
Cedo defessus malis.
et ipsa casus saepe iam expertos time.
Fortuna semper omnis infra me stetit.
Acastus instat,
Propior est hostis Creo:
utrumque profuge. non ut in socerum manus
armes nec ut te caede cognata inquines
cogit: innocens mecum fuge.
Et quis resistet, gemina si bella ingruant,
Creo atque Acastus arma si iungant sua?
His adice Colchos, adice et Aeeten ducem,
Scythas Pelasgis iunge: demersos dabo.
Alta extimesco sceptra,
Ne cupias vide.
Suspecta ne sint, longa colloquia amputa.
Nunc summe toto Iuppiter caelo tona,
intende dextram, vindices flammas para
omnemque ruptis nubibus mundum quate.
nec deligenti tela librentur manu
rei me vel istum: quisquis e nobis cadet
nocens peribit, non potest in nos tuum
errare fulmen,
Sana meditari incipe
et placida fare, si quod ex soceri domo
potest fugam levare solamen, pete.
Contemnere animus regias, ut scis, opes
potest soletque; liberos tantum fugae
habere comites liceat in quorum' sinu
lacrimas profundam. te novi nati manent.
Parere precibus cupere me fateor tuis;
pietas vetat: namque istud ut possim pati,
non ipse memet cogat et rex et socer.
haec causa vitae est, hoc perusti pectoris
curis levamen. spiritu citius queam
carere, membris, luce.
Sic natos amat?
bene est, tenetur, vulneri patuit locus. —
suprema certe liceat abeuntem loqui
mandata, liceat ultimum amplexum dare:
gratum est et illud, voce iam extrema peto,
ne, si qua noster dubius effudit dolor,
maneant in animo verba: melioris tibi
memoria nostri sedeat; haec irae data
oblitterentur.
Omnia ex animo expuli
precorque et ipse, fervidam ut mentem regas
placideque tractes: miserias lenit quies.
Discessit, itane est? vadis oblitus mei
et tot meorum facinorum? excidimus tibi?
numquam excidemus. hoc age, omnis advoca
vires et artes, fructus est scelerum tibi
nullum scelus putare, vix fraudi est locus:
timemur. hac aggredere, qua nemo potest
quicquam timere, perge, nunc aude, incipe
quicquid potest Medea, quicquid non potest.
Tu, fida nutrix, socia maeroris mei
variique casus, misera consilia adiuva,
est palla nobis, munus aetherium, domus
decusque regni, pignus Aeetae datum
a Sole generis, est et auro textili
monile fulgens quodque gemmarum nitor
distinguit aurum, quo solent cingi comae,
haec nostra nati dona nubenti ferant,
sed ante diris inlita ac tincta artibus,
vocetur Hecate, sacra letifica appara:
statuantur arae, flamma iam tectis sonet.
Nulla vis flammae tumidive venti
tanta, nec teli metuenda torti,
quanta cum coniunx viduata taedis
ardet et odit;
non ubi hibernos nebulosus imbres
Auster advexit properatque torrens
Hister et iunctos vetat esse pontes
ac vagus errat;
non ubi impellit Rhodanus profundum,
aut ubi in rivos nivibus solutis
sole iam forti medioque vere
tabuit Haemus.
caecus est ignis stimulatus ira
nec regi curat patiturve frenos
aut timet mortem: cupit ire in ipsos
obvius enses.
parcite, o divi, veniam precamur,
vivat ut tutus mare qui subegit,
sed furit vinci dominus profundi
regna secunda.
ausus aeternos agitare currus
immemor metae iuvenis paternae
quos polo sparsit furiosus ignes
ipse recepit.
constitit nulli via nota magno:
vade qua tutum populo priori,
rumpe nec sacro vidente sancta
foedera mundi.
Quisquis audacis tetigit carinae
nobiles remos nemorisque sacri
Pelion densa spoliavit umbra,
quisquis intravit scopulos vagantes
et tot emensus pelagi labores
barbara funem religavit ora
raptor externi rediturus auri,
exitu diro temerata ponti
iura piavit.
exigit poenas mare provocatum:
Tiphys in primis, domitor profundi,
liquit indocto regimen magistro;
litore externo, procul a paternis
occidens regnis tumuloque vili
tectus ignotas iacet inter umbras.
Aulis amissi memor inde regis
portibus lentis retinet carinas
stare querentes.
ille vocali genitus Camena,
cuius ad chordas modulante plectro
restitit torrens, siluere venti,
cura suo cantu volucris relicto
adfuit tota comitante silva,
Thracios sparsus iacuit per agros,
at caput tristi fluitavit Hebro:
contigit notam Styga Tartarumque,
non rediturus.
stravit Alcides Aquilone natos,
patre Neptuno genitum necavit
sumere innumeras solitum figuras:
ipse post terrae pelagique pacem,
post feri Ditis patefacta regna,
vivus ardenti recubans in Oeta
praebuit saevis sua membra flammis,
tabe consumptus gemini cruoris
munere nuptae.
stravit Ancaeum violentus ictu
saetiger; fratrem, Meleagre, matris
impius m actas morerisque dextra
matris iratae, meruere cuncti
morte quod crimen tener expiavit
Herculi magno puer inrepertus,
raptus, heu, tutas puer inter undas,
ite nunc, fortes, perarate pontum
fonte timendo.
Idmonem, quamvis bene fata nosset,
condidit serpens Libycis harenis;
omnibus verax, sibi falsus uni
concidit Mopsus caruitque Thebis.
ille si vere cecinit futura,
exul errabit Thetidis maritus
fulmine et ponto moriens Oileus
* * patrioque pendet
crimine poenas:
igne fallaci nociturus Argis
Nauplius praeceps cadet in profundum,
coniugis fatum redimens Pheraei
uxor impendes animam marito,
ipse qui praedam spoliumque iussit
aureum prima revehi carina,
arsit accenso Pelias aeno.
[ustus angustas vagus inter undas. ]
iam satis, divi, mare vindicastis:
parcite iusso.
Nvtrix Pavet animus, horret, magna pernicies adest.
immane quantum augescit et semet dolor
accendit ipse vimque praeteritam integrat.
vidi furentem saepe et aggressam deos,
caelum trahentem: maius his, maius parat
monstrum, namque ut attonito gradu
evasit et penetrale funestam attigit,
totas opes effundit et quicquid diu
etiam ipsa timuit promit atque omnem explicat
turbam malorum, arcana secreta abdita,
et triste laeva congregans sacrum manu
pestes vocat quascumque ferventes creat
harena Libyae quasque perpetua nive
Taurus cohercet frigore Arctoo rigens,
et omne monstrum, tracta magicis cantibus
squamifera latebris turba desertis adest.
hic saeva serpens corpus immensum trahit
trifidamque linguam exertat et quaerit quibus
mortifera veniat: carmine audito stupet
tumidumque nodis corpus aggestis plicat
cogitque in orbεs. 'parva sunt' inquit 'mala
et vile telum est. ima quod tellus creat:
caelo petam venena, iam iam tempus est
aliquid movere fraude vulgari altius.
huc ille vasti more torrentis iacens
descendat anguis, cuius immensos duae.
maior minorque, sentiunt nodos ferae
(maior Pelasgis apta. Sidoniis minor)
pressasque tandem solvat Ophiuchus manus
virusque fundat; adsit ad cantus meos
lacessere ausus gemina Python numina.
et Hydra et omnis redeat Herculea manu
succisa serpens, caede se reparans sua.
tu quoque relictis pervigil Colchis ades,
sopite primum cantibus, serpens, meis. '
Postquam evocavit omne serpentum genus,
congerit in unum frugis infaustae mala:
quaecumque generat invius saxis Eryx,
quae fert opertis hieme perpetua iugis
sparsus cruore Caucasus Promethei,
et quis sagittas divites Arabes linunt
pharetraque pugnax Mediis aut Parthi leves,
aut quos sub axe frigido sucos legunt
lucis Suebae nobiles Hyrcaniis;
quodcumque tellus vere nidifico creat
aut rigida cum iam bruma discnssit decus
nemorum et nivali cuncta constrinxit gelu,
quodcumque gramen flore mortifero viret
cuiusve fortis sucus in radicibus
causas nocendi gignit, attrectat manu.
Haemonius illas contulit pestes Athos,
has Pindus ingens, illa Pangaei iugis
teneram cruenta falce deposuit comam;
has aluit altum gurgitem Tigris premens,
Danuvius illas, has per arentes plagas
tepidis Hydaspes gemmifer currens aquis,
nomenque terris qui dedit Baetis suis
Hesperia pulsans maria languenti vado.
haec passa ferrum est, dum parat Phoebus diem,
illius alta nocte succisus frutex;
at huius ungue secta cantato seges.
Mortifera carpit gramina ac serpentium
saniem exprimit miscetque et obscenas aves
maestique cor bubonis et raucae strigis
exsecta vivae viscera, haec scelerum artifex
discreta ponit; his rapax vis ignium,
his gelida pigri frigoris glacies inest.
addit venenis verba non illis minus
metuenda, sonuit ecce vaesano gradu
canitque. mundus vocibus primis tremit.
Compreeor vulgus silentum vosque ferales deos
et Chaos caecum atque opacam Ditis umbrosi domum.
Tartari ripis ligatae squalido Mortis specu
supplicis. animae, remissis currite ad thalamos novos:
rota resistat membra torquens, tangat Ixion humum,
Tantalus securus undas hauriat Pirenidas.
vos quoque, urnis quas foratis inritus ludit labor,
Danaides, coite: vestras hic. dies quaerit manus.
gravior uni poena sedeat coniugis socero mei:
lubricus per saxa retro Sisyphum volvat lapis,
nunc meis vocata sacris, noctium sidus, veni
pessimos induta vultus, fronte non una minax.
Tibi move gentis vinculo solvens comam
secreta nudo nemora lustravi pede
et evocavi nubibus siccis aquas
egique ad imum maria, et Oceanus graves
interius undas aestibus victis dedit;
pariterque mundus lege confusa aetheris
et solem et astra vidit et vetitum mare
tetigistis, ursae. temporum flexi vices:
aestiva tellus floruit cantu meo,
coacta messem vidit hibernam Ceres;
violenta Phasis vertit in fontem vada
et Hister, in tot ora divisus, truces
compressit undas omnibus ripis piger.
Sonuere fluctus, tumuit insanum mare
tacente vento; nemoris antiqui domus
emisit umbras vocis imperio meae.
die relicto Phoebus in medio stetit
Hyadesque nostris cantibus motae labant:
adesse sacris tempus est, Phoebe, tuis.
tibi haec cruenta serta texuntur manu,
no vena quae serpens ligat,
tibi haec Typhoeus membra quae discors
qui regna concussit Iovis,
vectoris istic perfidi sanguis inest,
quem Nessus expirans dedit.
Oetaeus isto cinere defecit rogus,
qui virus Herculeum bibit,
piae sororis, impiae matris, facem
ultricis Althaeae vides,
reliquit istas invio plumas specu
Harpyia, dum Zeten fugit,
his adice pinnas sauciae Stymphalidos
Lernaea passae spicula,
sonuistis, arae, tripodas agnosco meos
favente commotos dea.
Video Triviae currus agiles,
non quos pleno lucida vultu
pernox agitat,
sed quos facie Iurida maesta,
cum Thessalicis vexata minis
caelum freno propiore legit.
sic face tristem pallida lucem
funde per auras,
horrore novo terre populos
inque auxilium, Dictynna, tuum
pretiosa sonent aera Corinthi.
tibi sanguineo caespite sacrum
sollemne damus,
tibi de medio rapta sepulchro
fax nocturnos sustulit ignes,
tibi mota caput
fiexa voces cervice dedi,
tibi funereo de more iacens
passos cingit vitta capillos,
tibi iactatur
tristis Stygia ramus ab unda,
tibi nudato pectore maenas
sacro feriam bracchia cultro.
manet noster sanguis ad aras:
assuesce, manus, stringere ferrum
carosque pati posse cruores.
sacrum laticem percussa dedi.
quodsi nimium saepe vocari
querens votis, ignosce precor:
causa vocandi, Persei, tuos
saepius arcus una atque eadem est
semper Iason.
tu nunc vestes tinge Creusae,
quas cum primum sumpserit, imas
urat serpens flamma medullas.
ignis fulvo elusus in auro
latet obscurus, quem mihi caeli
qui furta luit viscere feto
dedit et docuit condere vires
arte, Prometheus, dedit et tenui
sulphure tectos Mulciber ignes,
et vivacis fulgura flammae
de cognato Phaethonte tuli.
habeo en dirae dona Chimaerae,
habeo flammas
usto tauri gutture raptas,
quas permixto felle Medusae
tacitum iussi servare malum,
adde venenis stimulos, Hecate,
donisque meis
semina flammae condita serva.
fallant visus tactusque ferant,
meet in pectus venasque calor,
stillent artus ossaque tument
vincatque suas
flagrante coma nova nupta faces.
Vota tenentur: ter latratus
audax Hecate dedit et sacros
edidit ignes face lucifera.
Peracta vis est omnis: huc natos voca,
pretiosa per quos dona nubenti feram,
ite, ite, nati, matris infaustae genus,
placate vobis munere et multa prece
dominam ac novercam. . vadite et celeres domum
referte gressus, ultimo amplexu ut fruar,
Quonam cruenta maenas
praeceps amore saevo
rapitur? quod impotenti
facilius parat furore?—
vultus citatus ira
riget et caput feroci
quatiens superba motu
regi minatur ultro.
quis credat exulem?
flagrant genae rubentes.
pallor fugat ruborem,
nullum vagante forma
servat diu colorem. —
huc fert pedes et illuc,
ut tigris orba natis
cursu furente lustrat
Grangeticum nemus.
frenare nescit iras
Medea, non amores;
nunc ira amorque causam
iunxere: quid sequetur?
quando efferet Pelasgis
nefanda Colchis arvis
gressum metuque solvet
regnum simulque reges?—
nunc, Phoebe, mitte currus
nullo morante loro,
nox condat alma lucem,
mergat diem timendum
dux noctis Hesperus.
nuntius chorus nutrix medea iason Periere cuncta, concidit regni status,
nata atque, genitor cinere permixto iacent.
Qua fraude capti?
Qua solent reges capi:
donis.
In illis esse quis potuit dolus?
Et ipse miror vixque iam facto malo
potuisse fieri credo.
Quis cladis modus?
Avidus per omnem regiae partem furit .
ut iussus ignis: iam domus tota occidit,
urbi timetur.
Vnda flammas opprimat.
Et hoc in ista clade mirandum accidit:
alit unda flammas, quoque prohibetur magis,
magis ardet ignis: ipsa praesidia occupat.
Effer citatum sede Pelopea gradum,
Medea, praeceps quaslibet terras pete.
Egone ut recedam? si profugissem prius,
ad hoc redirem, nuptias specto novas,
quid, anime, cessas? sequere felicem impetum.
pars ultionis ista, qua gaudes, quota est?
amas adhuc, furiosa, si satis est tibi
caelebs Iason, quaere poenarum genus
haut usitatum iamque sic temet para:
fas omne cedat, abeat expulsus pudor;
vindicta levis est quam ferunt purae manus,
incumbe in iras teque languentem excita
penitusque veteres pectore ex imo impetus
violenter hauri. quicquid admissum est adhuc,
pietas vocetur, hoc agam et faxo sciant
quam levia fuerint quamque vulgaris notae
quae commodavi scelera, prolusit dolor
per ista noster: quid manus poterant rudes
audere magnum? quid puellaris furor?
nunc sum; crevit ingenium malis.
Iuvat, iuvat rapuisse fraternum caput;
artus iuvat secuisse et arcano patrem
spoliasse sacro, iuvat in exitium senis
armasse natas, quaere materiam, dolor:
ad omne facinus non rudem dextram afferes.
Quo te igitur, ira, mittis, aut quae perfido
intendis hosti tela? nescio quid ferox
decrevit animus intus et nondum sibi
audet fateri, stulta properavi nimis:
ex paelice utinam liberos hostis meus
aliquos haberet— quicquid ex illo tuum est,
Creusa peperit, placuit hoc poenae genus,
meritoque placuit: ultimum, agnosco, scelus
animo parandum est— liberi quondam mei,
vos pro paternis sceleribus poenas date.
Cor pepulit horror, membra torpescunt gelu
pectusque tremuit. ira discessit loco
materque tota coniuge expulsa redit,
egone ut meorum liberum ac prolis meae
fundam cruorem? melius, a, demens furor!
incognitum istud facinus ac dirum nefas
a me quoque absit; quod scelus miseri luent?
scelus est genitor et maius scelus
mater— occidant, non sunt mei;
pereant, mei sunt. crimine et culpa carent,
sunt innocentes: fateor, et frater fuit.
quid, anime, titubas? ora quid lacrimae rigant
variamque nunc huc ira, nunc illuc amor
diducit? anceps aestus incertam rapit;
ut saeva rapidi bella cum venti gerunt
utrimque fluctus maria discordes agunt
dubiumque fervet pelagus, haut aliter meum
cor fluctuatur. ira pietatem fugat
iramque pietas— cede pietati, dolor.
Huc, cara proles, unicum afflictae domus
solamen, huc vos ferte et infusos mihi
coniungite artus, habeat incolumes pater,
dum et mater habeat, urguet exilium ac fuga.
iam iam meo rapientur avulsi e sinu,
flentes, gementes osculis pereant patri,
periere matri, rursus increscit dolor
et fervet odium, repetit invitam manum
antiqua Erinys. ira, qua ducis, sequor,
utinam superbae turba Tantalidos meo
exisset utero bisque septenos parens
natos tulissem! sterilis in poenas fui—
fratri patri que quod sat est, peperi duos.
Quonam ista tendit turba Furiarum impotens?
quem quaerit aut quo flammeos ictus parat,
aut cui cruentas agmen infernum faces
intentat? ingens anguis excusso sonat
tortus flagello, quem trabe infesta petit
Megaera? cuius umbra dispersis venit
incerta membris? frater est, poenas petit:
, sed omnes, fige luminibus faces,
lania, perure, pectus en Furiis patet.
Discedere a me, frater, ultrices deas
manesque ad imos ire securas iube:
mihi me relinque et utere hac, frater, manu
quae strinxit ensem— victima manes tuos
placamus ista. quid repens affert sonus?
parentur arma meque in exitium petunt.
excelsa nostrae tecta conscendam domus
caede incohata, perge tu mecum comes.
tuum quoque ipsa corpus hinc mecum aveham.
nunc hoc age, anime: non in occulto tibi est
perdenda virtus; approba populo manum.
Quicumque regum cladibus fidus doles,
concurre, ut ipsam sceleris auctorem horridi
capiamus, huc, huc fortis, armiferi cohors
conferte tela, vertite ex imo domum.
Iam iam recepi sceptra germanum patrem,
spoliumque Colchi pecudis auratae tenent;
rediere regna, rapta virginitas redit,
o placida tandem numina, o festum diem,
o nuptialem! vade, perfectum est scelus,
vindicta nondum: perage, dum faciunt manus,
quid nunc moreris, anime? quid dubitas potens?
iam cecidit ira. paenitet facti, pudet,
quid, misera, feci? misera? paeniteat licet,
feci— voluptas magna me invitam subit,
et ecce crescit, derat hoc unum mihi,
spectator iste. nil adhuc facti reor:
quicquid sine isto fecimus sceleris perit.
En ipsa tecti parte praecipiti imminet.
huc rapiat ignes aliquis, ut flammis cadat
suis perusta.
Congere extremum tuis
' natis, Iason, funus, ac tumulum strue:
coniunx socerque iusta iam functis habent,
a me sepulti; gnatus hic fatum tulit,
hic te vidente dabitur exitio pari.
Per numen omne perque communes fugas
torosque, quos non nostra violavit fides,
iam parce nato. si quod est crimen, meum est:
me dedo morti; noxium macta caput.
Hac qua recusas, qua doles, ferrum exigam.
i nunc, superbe, virginum thalamos pete,
relinque matres,
Vnus est poenae satis.
Si posset una caede satiari haec manus,
nullam petisset, ut duos perimam, tamen
nimium est dolori numerus angustus meo.
[in matre si quod pignus etiamnunc latet,
scrutabor ense viscera et ferro extraham. ]
Iam perage coeptum facinus, haut ultra precor,
moramque saltem supplicis dona meis.
Perfruere lento scelere, ne propera, dolor:
meus dies est; tempore accepto utimur.
Infesta, memet perime.
Misereri iubes.
bene est, peractum est. plura non habui, dolor,
quae tibi litarem. lumina huc tumida alleva,
ingrate Iason, coniugem agnoscis tuam?
sic fugere soleo, patuit in caelum via:
squamosa gemini colla serpentes iugo
summissa praebent, recipe iam gnatoa, parens;
ego inter auras aliti curru vehar.
Per alta vade spatia sublimi aethere,
testare nullos esse, qua veneris, deos."
86,Seneca (Younger),tro,"Quicumque regno fidit et magna potens
dominatur aula nec leves metuit deos
animumque rebus credulum laetis dedit,
me videat et' te, Troia: non umquam tulit
documenta fors maiora, quam fragili loco
starent superbi, columen eversum occidit
pollentis Asiae, caelitum egregius labor;
ad cuius arma venit et qui frigidum
septena Tanain ora pandentem bibit,
et quae vagos vicina prospiciens Scythas
ripam catervis Ponticam viduis ferit,
et qui renatum primus excipiens diem
tepidum rubenti Tigrin inmiscet freto,
excisa ferro est, Pergamum incubuit sibi.
en alta muri decora congesti iacent
tectis adustis; regiam flammae ambiunt
omnisque late fumat Assaraci domus.
non prohibet avidas flamma victoris manus:
diripitur ardens Troia, nec caelum patet
undante fumo: nube ceu densa obsitus
ater favilla squalet Iliaca dies.
stat avidus irae victor et lentum Ilium
metitur oculis ac decem tandem ferus
ignoscit annis; horret afflictam quoque,
victamque quamvis videat, haut credit sibi
potuisse vinci, spolia populator rapit
Dardania; praedam mille non capiunt rates.
Testor deorum numen adversum mihi,
patriaeque cineres teque rectorem Phrygum
quem Troia toto conditum regno tegit,
tuosque manes quo stetit stante Ilium,
et vos meorum liberam magni greges,
umbrae minores: quicquid adversi accidit,
quaecumque Phoebas ore lymphato furens
credi deo vetante praedixit mala,
prior vidi. gravida nec tacui metus
et vana vates ante Cassandram fui.
non cautus ignes Ithacus aut Itbaci comes
nocturnus in vos sparsit aut fallax Sinon:
meus ignis iste est, facibus ardetis meis.
sed quid ruinas urbis eversae gemis,
vivax senectus? respice infelix ad hos
luctus recentes: Troia iam vetus est malum,
vidi execrandum regiae caedis nefas
ipsasque ad aras maius admissum scelus
Aeacidis armis, cum ferox, scaeva manu
coma reflectens regium torta caput,
alto nefandum vulneri ferrum abdidit;
quod. penitus actum cum recepisset, libens
ensis senili siccus e iugulo redit.
placare quem non potuit a caede effera
mortalis aevi cardinem extremum premens
superique testes sceleris et quoddam sacrum
regni iacentis? ille tot regum parens
caret sepulcro Priamus et flamma indiget
ardente Troia, non tamen superis sat est:
dominum ecce Priami nuribus et natis legens
sortitur urna praedaque en vilis sequar.
hic Hectoris coniugia despondet sibi.
hic optat Heleni coniugem. hic Antenoris;
nec dest tuos. Cassandra, qui thalamos petat.
mea sors timetur, sola sum Danais metus.
Lamenta cessant? turba captivae mea,
ferite palmis pectora et planctus date
et iusta Troiae facite, iamdudum sonet
fatalis Ide, iudicis diri domus.
Troadum Non rude vulgus lacrimisque a ovum
lugere iubes:
hoc continuis egimus annis,
ex quo tetigit
Phrygius Graias hospes Amyclas
securique fretum
pinus matri sacra Cybebae.
deciens nivibus canuit Ide,
deciens nostris nudata rogis,
et Sigeis trepidus campis
decumas secuit messor aristas,
ut nulla dies maerore caret.
sed nova fletus causa ministrat:
ite ad planctus,
miseramque leva, regina, manum.
vulgus dominam vile sequemur:
non indociles lugere sumus.
Fidae casus nostri comites,
solvite crinem,
per colla fluant maesta capilli
tepido Troiae pulvere turpes:
complete manus,
hoc ex Troia sumpsisse licet.
paret exertos turba lacertos;
veste remissa substringe sinus
uteroque tenus pateant artus.
cui coniugio
pectora velas, captive pudor?
cingat tunicas palla solutas,
vacet ad crebri verbera planctus
furibunda manus— placet hic habitus,
placet: agnosco Troada turbam.
iterum luctus redeant veteres,
solitum flendi vincite morem:
Hectora flemus.
Solvimus omnes lacerum multo
funere crinem;
coma demissa est libera nodo
sparsitque cinis fervidus ora.
cadit ex umeris vestis apertis
imumque tegit suffulta latus;
iam nuda vocant pectora dextras:
nunc, nunc viles exprome, dolor.
Rhoetea sonent litora planctus,
habitantque cavis montibus Echo
non, ut solita est, extrema brevis
verba remittat,
totos reddat Troiae gemitus:
audiat omnis pontus et aether.
saevite, manus,
pulsu pectus tundite vasto,
non sum solito contenta sono:
Hectora flemus.
HEC Tibi nostra ferit dextra lacertos
umerosque ferit tibi sanguineos,
tibi nostra caput dextera pulsat,
tibi maternis ubera palmis
laniata iacent:
fluat et multo sanguine manet
quamcumque tuo
funere feci rapta cicatrix.
columen patriae, mora fatorum,
tu praesidium Phrygibus fessis,
tu murus eras umerisque tuis
stetit illa decem fulta per annos:
tecum cecidit summusque dies
Hectoris idem patriaeque fuit.
Vertite planctus: Priamo vestros
fundite fletus, satis Hector habet.
Accipe, rector Phrygiae, planctus,
accipe fletus, bis capte senex,
nil Troia semel te rege tulit,
bis pulsari Dardana Graio
moenia ferro
bisque pharetras passa Herculeas.
post elatos
Hecubae partus regumque gregem
postrema pater funera cludis
magnoque Iovi victima caesus
Sigea, premis litora truncus.
Alio lacrimas flectite vestras:
non est Priami miseranda mei
mors, Iliades.
felix Priamus dicite cunctae:
liber manes vadit ad imos,
nec feret umquam victa Graium
cervice iugum;
non ille duos videt Atridas
nec fallacem cernit Vlixen;
non Argolici praeda triumphi
subiecta feret colla tropaeis;
non adsuetas ad sceptra manus
posterga dabit
currusque sequens Agamemnonios
aurea dextra vincula gestans
latis fiet pompa Mycenis.
Felix Priamus dicimus omnes:
secum excedens sua regna tulit;
nunc Elysii nemoris tutis
errat in umbris interque pias
felix animas Hectora quaerit.
felix Priamus,
felix quisquis bello moriens
omnia secum consumpta tulit.
O longa Danais semper in portu mora,
seu petere bellum, petere seu patriam volunt.
Quae causa ratibus faciat et Danais moram,
effare, reduces quis deus claudat vias.
Pavet animus, artus horridus quassat tremor,
maiora veris monstra (vix capiunt fidem)
vidi ipse, vidi. summa iam Titan iuga
stringebat ortu, vicerat noctem dies,
cum subito caeco terra mugitu fremens
concussa totos traxit ex imo sinus;
movere silvae capita et excelsum nemus
fragore vasto tonuit et lucus sacer:
Idaea ruptis saxa ceciderunt iugis.
nec terra solum tremuit: et pontus suum
adesse Achillen sensit ac stravit vada.
tum scissa vallis aperit immensos specus
et hiatus Erebi pervium ad superos iter
tellure fracta praebet ac tumulum levat.
emicuit ingens umbra Thessalici ducis,
Threicia qualis arma proludens tuis
iam, Troia, fatis stravit aut Neptunium
cana nitentem perculit iuvenem coma,
aut cum inter acies Marte violento furens
corporibus amnes clusit et quaerens iter
tardus cruento Xanthus erravit vado,
aut cum superbo victor in curru stetit
egitque habenas Hectorem et Troiam trahens.
implevit omne litus irati sonus:
cite, ite inertes, manibus meis debitos
auferte honores, solvite ingratas rates
per nostra ituri maria, non parvo luit
iras Achillis Graecia et magno luet:
desponsa nostris cineribus Polyxene
Pyrrhi manu mactetur et tumulum riget. '
haec fatus alta nocte demersit diem
repetensque Ditem rursus ingentem specum
coeunte terra iunxit, immoti iacent
tranquilla pelagi, ventus abiecit minas
placidumque fluctu murmurat leni mare,
Tritonum ab alto cecinit hymenaeum chorus.
Agamemnon Cum laeta pelago vela rediturus dares,
excidit Achilles, cuius unius manu
impulsa Troia, quicquid accessit morae
illo remoto, dubia quo caderet stetit,
velis licet quod petitur ac properes dare,
sero es daturus: iam suum cuncti duces
tulere pretium, quae minor merces potest
tantae dari virtutis? an meruit parum
qui, fugere bellum iussus et longa sedens
aevum senecta ducere ac Pylii senis
transcendere annos, exuit matris dolos
falsasque vestes, fassus est armis virum?
inhospitali Telephus regno impotens,
dum Mysiae ferocis introitus negat,
rudem cruore regio dextram imbuit
fortemque eandem sensit et mitem manum.
cecidere Thebae, vidit Eetion capi
sua regna victus; clade subversa est pari
apposita celso parva Lyrnesos iugo,
captaque tellus nobilis Briseide
et causa litis regibus Chryse iacet
et nota fama Tenedos et quae pascuo
fecunda pingui Thracios nutrit greges
Scyros fretumque Lesbos Aegaeum secans
et cara Phoebo Cilla; quid quas alluit
vernis Caycus gurgitem attollens aquis?
haec tanta clades gentium ac tantus pavor,
sparsae tot urbes turbinis vasti modo
alterius esset gloria ac summum decus:
iter est Achiilis; sic meus venit pater
et tanta gessit bella, dum bellum parat.
ut alia sileam merita, non unus satis
Hector fuisset? Iliun vicit pater,
vos diruistis. inclitas laudes iuvat
et facta magni clara genitoris sequi:
iacuit peremptus Hector ante oculos patris
patruique Memnon, cuius ob luctum parens
pallente maestum protulit vultu diem;
suique victor operis exemplum horruit
didicitque Achilles et dea natos mori.
tum saeva Amazon ultimus cecidit metus.
debes Achilli, merita si digne aestimas,
et si ex Mycenis virginem atque Argis petat.
dubitatur et iam placita nunc subito improbas
Priamique natam Pelei nato ferum
mactare credis? at tuam natam parens
Helenae immolasti: solita iam et facta expeto.
Iuvenile vitium est regere non posse impetum;
aetatis alios fervor hic primus rapit,
Pyrrhum paternus, spiritus quondam trucis
minasque tumidi lentus Aeacidae tuli:
quo plura possis, plura patienter feras.
Quid caede dira nobiles clari ducis
aspergis umbras? noscere hoc primum decet,
quid facere victor debeat, victus pati.
violenta nemo imperia continuit diu,
moderata durant: quoque Fortuna altius
evexit ac levavit humanas opes,
hoc se magis supprimere felicem decet
variosque casus tremere metuentem deos
nimium faventes. magna momento obrui
vincendo didici. Troia nos tumidos facit
nimium ac feroces? stamus hoc Danai loco,
unde illa cecidit, fateor, aliquando impotens
regno ac superbus altius memet tuli;
sed fregit illos spiritus haec quae dare
potuisset aliis causa, Fortunae favor,
tu me superbum, Priame, tu timidum facis.
ego esse quicquam sceptra nisi vano putem
fulgore tectum nomen et falso comam
vinclo decentem? casus haec rapiet brevis,
nec mille forsan ratibus aut annis decem:
non omnibus fortuna tam lenta imminet.
equidem fatebor (pace dixisse hoc tua,
Argiva tellus, liceat) affligi Phrygas
vinci que volui: ruere et aequari solo
utinam arcuissem. sed regi frenis nequit
et ira et ardens hostis et victoria
commissa nocti quicquid indignum aut ferum
cuiquam videri potuit, hoc fecit dolor
tenebraeque, per quas ipse se inritat furor,
gladiisque felix, cuius infecti semel
vecors libido est. quicquid eversae potest
superesse Troiae, maneat: exactum satis
poenarum et ultra est. regia ut virgo occidat
tumuloque donum detur et cineres riget
et facinus atrox caedis ut thalamos vocent?
non patiar, in me culpa cunctorum redit:
qui non vetat peccare, cum possit, iubet.
Nullumne Achillis praemium manes ferent?
Ferent, et illum laudibus cuncti canent
magnumque terrae nomen ignotae audient.
quod si levatur sanguine infuso cinis,
opima Phrygii colla caedantur greges
fluatque nulli flebilis matri cruor.
quis iste mos est, quando in inferias homo est
impensus hominis? detrahe invidiam tuo
odiumque patri, quem coli poena iubes.
O tumide, rerum dum secundarum status
extollit animos, timide cum increpuit metus,
regum tyranne! etiamne flammatum geris
amoris aestu pectus ac veneris novae?
solusne totiens spolia de nobis feres?
hac dextra Achilli victimam reddam suam.
quam si negas retinesque, maiorem dabo
dignamque quam det Pyrrhus; et nimium diu
a caede nostra regia cessat manus
paremque poscit Priamus,
Haud equidem nego
hoc esse Pyrrhi maximum in bello decus,
saevo peremptus ense quod Priamus iacet,
supplex paternus,
Supplices nostri patris
hostesque eosdem novimus. Priamus tamen
praesens rogavit; tu gravi pavidus metu,
nec ad rogandum fortis, Aiaci preces
Ithacoque mandas clausus atque hostem tremens.
At non timebat tunc tuus, fateor, parens,
interque caedes Graeciae atque ustas rates
segnis iacebat belli et armorum immemor,
levi canoram verberans plectro chelyn.
Tunc magnus Hector, arma contemnens tua,
cantus Achillis timuit, et tanto in metu
navalibus pax alta Thessalicis fuit.
Nempe isdem in istis Thessalis navalibus
pax alta rursus Hectoris patri fuit.
Est regis alti spiritum regi dare.
Cur dextra regi spiritum eripuit tua?
Mortem misericors saepe pro vita dabit.
Et nunc misericors virginem busto petis?
Iamne immolari virgines credis nefas?
Praeferre patriam liberis regem decet.
Lex nulla capto parcit aut poenam impedit.
Quod non vetat lex, hoc vetat fieri pudor.
Quodcumque libuit facere victori licet.
Minimum decet libere cui multum licet.
His ista iactas, quos decem annorum gravi
regno subactos exsolvit iugo? [caret.
Hos Scyrus animos?
Scelere quae fratrum
Inclusa fluctu—
Nempe cognati maris:
Atrei et Thyestae nobilem novi domum.
EX virginis concepte furtivo stupro
et ex Achilles nate, sed nondum viro—
Illo ex Achille, genere qui mundum suo
sparsus per omne caelitum regnum tenet:
Thetide aequor, umbras Aeaco, caelum Iove.
Illo ex Achille, qui manu Paridis iacet.
. Quem nec deorum comminus quisquam petit.
Compescere equidem verba et audacem malo
* poteram domare: sed meus captis quoque
scit parcere ensis, potius interpres deum
vocetur: fata si poscent, dabo.
Tu qui Pelasgae vincla solvisti rati
morasque bellis, arte qui reseras polum,
cui viscerum secreta, cui mundi fragor
et stella longa semitam flamina trahens
dant signa fati, cuius ingenti mihi
mercede constant ora: quid iubeat deus
effare, Calchas, nosque consilio rege.
Dant fata Danais quo solent pretio viam:
mactanda virgo est Thessali busto ducis;
sed quo iugari Thessalae cultu solent
Ionidesve vel Mycenaeae nurus,
parenti coniugem tradat suo:
sic rite dabitur, non tamen nostras tenet
haec una puppes causa: nobilior tuo,
Polyxene, cruore debetur cruor,
quem fata quaerunt, turre de summa cadat
Priami nepos Hectoreus et letum oppetat.
tum mille velis impleat classis freta.
Verum est an timidos fabula decipit
umbras corporibus vivere conditis,
cum coniunx oculis imposuit manum
supremusque dies solibus obstitit
et tristis cineres urna cohercuit?
non prodest animam tradere funeri,
sed restat miseris vivere longius?
an toti morimur nullaque pars manet
nostri, cum profugo spiritus halitu
immixtus nebulis cessit in aera
et nudum tetigit subdita fax latus?
Quicquid sol oriens, quicquid et occidens
novit, caeruleis Oceanus fretis
quicquid bis veniens et fugiens lavat, ,
aetas Pegaseo corripiet gradu.
quo bis sena volant sidera turbine,
quo cursu properat volvere saecula
astrorum dominus, quo properat modo
obliquis Hecate currere flexibus:
hoc omnes petimus fata nec amplius,
iuratos superis qui tetigit lacus,
usquam est: ut calidis fumus ab ignibus
vanescit, spatium per breve sordidus,
ut nubes, gravidas quas modo vidimus,
arctoi Boreae dissicit impetus:
sic hic, quo regimur, spiritus effluet.
post mortem nihil est ipsaque mors nihil,
velocis spatii meta novissima;
spem ponant avidi, solliciti metum:
tempus nos avidum devorat et chaos.
mors individua est, noxia corpori
nec parcens animae: Taenara et aspero
regnum sub domino limen et obsidens
custos non facili Cerberus ostio
rumores vacui verbaque inania
et par sollicito fabula somnio.
quaeris quo iaceas post obitum loco?
quo non nata iacent. —
Quid, maesta Phrygiae turba, laceratis comas
miseramque tunsae pectus effuso genas
fletu rigatis? levia perpessae sumus,
si flenda patimur. Ilium vobis modo,
mihi cecidit olim. cum ferus curru incito
mea membra raperet et gravi gemeret sono
Peliacus axis pondere Hectoreo tremens.
tunc obruta atque eversa quodcumque accidit
torpens malis rigensque sine sensu fero.
iam erepta Danais coniugem sequerer meum,
nisi hic teneret: hic meos animos domat
morique prohibet; cogit hic aliquid deos
adhuc rogare— tempus aeramnae addidit,
hic mihi malorum maximum fructum abstulit,
nihil timere: prosperis rebus locus
ereptus omnis, dira qua veniant habent,
miserrimum est timere, cum speres nihil.
Quis te repens commovit afflictam metus?
Exoritur aliquod maius ex magno malum,
nondum mentis Ilii fatum stetit.
Et quas reperiet, ut velit, clades deus?
Stygis profundae claustra et obscuri specus
laxantur et, ne desit e versis metus,
hostes ab imo conditi Dite exeunt—
solisne retro pervium est Danais iter?
certe aequa mors est— turbat atque agitat Phrygas
communis iste terror, hic proprie meum
exterret animum, noctis horrendae sopor.
Quae visa portas? effer in medium metus.
Partes fere nox alma transierat duas
clarumque septem verterant stellae iugum;
ignota tandem venit afflictae quies
brevisque fessis somnus obrepsit genis,
si somnus ille est mentis attonitae stupor:
cum subito nostros Hector ante oculos stetit,
non qualis ultro bella in Argivos ferens
Graias petebat facibus Idaeis rates,
nec caede multa qualis in Danaos furens
vera ex Achille spolia simulato tulit,
non ille vultus flammeum intendens iubar,
sed fessus ac deiectus et fletu gravis
similisque maesto, squalida obtectus coma.
iuvat tamen vidisse; tum quassans caput:
'dispelle somnos' inquit *et natum eripe,
o fida coniunx: lateat, haec una est salus.
omitte fletus— Troia quod cecidit gemis?
utinam iaceret tota. festina, amove
quocumque nostrae parvulam stirpem domus. '
mihi gelidus horror ac tremor somnum expulit,
oculosque nunc huc pavida, nunc illuc ferens
oblita nati misera quaesivi Hectorem:
fallax per ipsos umbra complexus abit.
O nate, magni certa progenies patris,
spes una Phrygibus, unica adflictae domus,
veterisque suboles sanguinis nimium inclita
nimiumque patri similis: hos vultus meus
habebat Hector, talis incessu fuit
habituque talis, sic tulit fortes manus,
Sic celsus umeris, fronte sic torva minax
cervice fusam dissipans iacta comam—
o nate sero Phrygibus, o matri cito,
eritne tempus illud ac felix dies
quo Troici defensor et vindex soli
recidiva ponas Pergama et sparsos fuga
cives reducas, nomen et patriae suum
Phrygibusque reddas? sed mei fati memor
tam magna timeo vota— quod captis sat est,
vivamus, heu me, quis locus fidus meo
erit timori quave te sede occulam?
arx illa pollens opibus et muris deum,
gentes per omnes clara et invidiae gravis,
nunc pulvis altus, strata sunt flamma omnia
superestque vasta ex urbe ne tantum quidem,
quo lateat infans, quem locum fraudi legam,?
est tumulus ingens coniugis cari sacer,
verendus hosti, mole quem immensa parens
opibusque magnis struxit, in luctus suos
rex non avarus: optime credam patri,
sudor per artus frigidus totos cadit:
omen tremesco misera feralis loci.
Miser occupet praesidia, securus legat.
Quid quod latere sine metu magno nequit?
Ne prodat aliquis, amove testes doli. ,
Si quaeret hostis?
Vrbe in eversa perit.
haec causa multos una ab interitu arcuit:
credi perisse,
Vix spei quicquam est super:
quid proderit latuisse redituro in manus?
Victor feroces impetus primos habet.
Grave pondus illum magna nobilitas premit;
quis te locus, quae regio seducta, invia
tuto reponet? quis feret trepidis opem?
quis proteget? qui semper, etiam nunc tuos,
Hector, tuere: coniugis furtum piae
serva et fideli cinere victurum excipe,
succede tumulo, nate— quid retro fugis?
turpisne latebras spernis? agnosco indolem:
pudet timere, spiritus magnos fuga
animosque veteres, sume quos casus dedit,
en intuere, turba quae simus super:
tumulus, puer, captiva: cedendum est malis,
sanctas parentis conditi sedes age
aude subire, fata si miseros iuvant,
habes salutem; fata si vitam negant,
habes sepulchrum.
Claustra commissum tegunt;
quem ne tuus producat in medium timor,
procul hinc recede teque diversam amove.
Levius solet timere, qui propius timet;
sed, si placet, referamus hinc alio pedem.
Cohibe parumper ora questusque opprime:
gressus nefandos dux Cephallanum admovet.
Dehisce tellus tuque, coniunx, ultimo
specu revulsam scinde tellurem et Stygis
sinu profundo conde depositum meum.
adest Vlixes, et quidem dubio gradu
vultuque: nectit pectore astus callido.
Durae minister sortis hoc primum peto.
ut, ore quamvis verba dicantur meo,
non esse credas nostra: Graiorum omnium
procerumque vox est, petere quos seras domos
Hectorea suboles prohibet: hanc fata expetunt.
sollicita Danaos pacis incertae fides
semper tenebit, semper a tergo timor
respicere coget arma nec poni sinet,
dum Phrygibus animos natus eversis dabit,
Andromacha, † vester, augur haec canit;
et, si taceret augur haec Calchas, tamen
dicebat Hector, cuius et stirpem horreo.
generosa in ortus semina exsurgunt suos:
sic ille magni parvus armenti comes
primisque nondum cornibus findens cutem
cervice subito celsus et fronte arduus
gregem paternum ducit ac pecori imperat;
quae tenera caeso virga de trunco stetit,
par ipsa matri tempore exiguo subit
umbrasque terris reddit et caelo nemus;
sic male relictus igne de magno cinis
vires resumit. est quidem iniustus dolor
rerum aestimator: si tamen tecum exigas,
veniam dabis, quod bella post hiemes decem
totidemque messes iam senex miles timet
aliasque clades rursus ac numquam bene
Troiam iacentem, magna res Danaos movet,
futurus Hector: libera Graios metu.
haec una naves causa deductas tenet,
hac classis haeret, neve crudelem putes,
quod sorte iussus Hectoris natum petam:
petissem Oresten. patere quod victor tulit.
Vtinam quidem esses, nate, materna in manu,
nossemque quis te casus ereptum mihi
teneret, aut quae regio— non hostilibus
confossa telis pectus aut vinclis manus
secantibus praestricta, non acri latus
utrumque flamma cincta maternam fidem
umquam exuissem. nate, quis te nunc locus,
fortuna quae possedit? errore avio
vagus arva lustras? vastus an patriae vapor
corripuit artus? saevus an victor tuo
lusit cruore? numquid immanis ferae
morsu peremptus pascis Idaeas aves?
Simulata remove verba; non facile est tibi
decipere Vlixen: vicimus matrum dolos
etiam dearum. cassa consilia amove;
ubi natus est?
Vbi Hector? ubi cuncti Phryges?
ubi Priamus? unum quaeris: ego quaero omnia.
VLBL Coacta dices sponte quod fari abnuis.
Tuta est, perire quae potest debet cupit.
Magnifica verba mors prope admota excutit.
Si vis, Vlixe, cogere Andromacham metu,
vitam minare: nam mori votum est mihi.
Verberibus igni t morte cruciatu eloqui
quodcumque celas adiget invitam dolor
et pectore imo condita arcana eruet:
necessitas plus posse quam pietas solet.
Propone flammas, vulnera et diras mali
doloris artes et famem et saevam sitim
variasque pestes undique, et ferrum inditum
visceribus istis, carceris caeci luem,
et quicquid audet victor iratus timens:
Stulta est fides celare quod prodas statim. ]
animosa nullos mater admittit metus.
Hic ipse, quo nunc contumax perstas, amor
consulere parvis liberis Danaos monet.
post arma tam longinqua, post annos decem
minus timerem quos facit metus,
si mihi timerem: bella Telemacho paras.
Invita, Vlixe, gaudium Danais dabo:
dandum est; fatere quos premis luctus, dolor.
gaudete, Atridae, tuque laetifica, ut soles,
refer Pelasgis: Hectoris proles obit.
Et esse verum hoc qua probas Danais fide?
Ita quod minari maximum victor potest
contingat et me fata maturo exitu
facilique solvant ac meo condant solo
et patria tellus Hectorem leviter premat,
ut luce caruit: inter extinctos iacet
datumque tumulo debita exanimis tulit.
Expleta fata stirpe sublata Hectoris
solidamque pacem laetus ad Danaos feram—
quid agis, Vlixe? Danaidae credent tibi:
tu cui? parenti— fingit an quisquam hoc parens,
nec abominandae mortis auspicium pavet?
auspicia metuunt qui nihil maius timent.
fidem alligavit iure iurando suam—
si peierat, timere quid gravius potest?
nunc advoca astus, anime, nunc fraudes, dolos.
nunc totum Vlixen; veritas numquam perit.
scrutare matrem, maeret, illacrimat, gemit;
sed et huc et illuc anxios gressus refert
missasque voces aure sollicita excipit:
magis haec timet, quam maeret. ingenio est onus.
Alios parentes alioqui in luctu decet:
tibi gratulandum est. misera, quod nato cares.
quem mors manebat saeva praecipitem datum
e turre, lapsis sola quae muris manet.
Reliquit animus membra, quatiuntur, labant
torpetque vinctus frigido sanguis gelu.
Intremuit: hac, hac parte quaerenda est mihi;
matrem timor detexit: iterabo metum. —
ite, ite celeres, fraude materna abditum
hostem, Pelasgi nominis pestem ultimam,
ubicumque latitat, erutam in medium date.
bene est: tenetur, perge, festina, attrahe—
quid respicis trepidasque? iam certe perit.
Vtinam timerem, solitus ex longo est metus:
dediscit animus †scire quod didicit diu.
Lustrale quoniam debitum muris puer
sacrum antecessit nec potest vatem sequi
meliore fato raptus, hoc ait
modo piari posse redituras rates,
si placet undas Hectoris sparsi cinis
ac tumulus imo totus aequetur solo.
nunc ille quoniam debitam effugit necem,
erit admovenda sedibus sacris manus.
Quid agimus? animum distrahit geminus timor:
hinc natus, illinc coniugis sacri cinis,
pars utra vincet? testor immites deos,
deosque veros coniugis manes mei:
non aliud, Hector, in meo nato mihi
placere quam te. vivat, ut possit tuos
referre vultus— prorutus tumulo cinis
mergetur? ossa fluctibus spargi sinam
disiecta vastis? potius hic mortem oppetat. —
poteris nefandae deditum mater neci
videre? poteris celsa per fastigia
missum rotari? potero, perpetiar, feram,
dum non meus post fata victoris manu
iactetur Hector. — hic suam poenam potest
sentire, at illum fata iam in tuto locant—
quid fluctuaris? statue, quem poenae extrahas.
ingrata, dubitas? Hector est illinc tuus—
erras: utrimque est Hector; hic sensus potens,
forsan futurus ultor extincti patris—
utrique parci non potest: quid iam facis?
serva e duobus, anime, quem Danai timent.
Responsa peragam: funditus busta eruam.
Quae vendidistis?
Pergam et e summo
aggere
traham sepulchra,
Caelitum appello fidem
fidemque Achillis: Pyrrhe, genitoris tui
munus tuere.
Tumulus hic campo statim
toto iacebit.
Fuerat hoc prorsus nefas
Danais inausum. templa violastis, deos
etiam faventes: busta transierat furor.
resistam, inermis offeram armatis manus,
dabit ira vires, qualis Argolicas ferox
turmas Amazon stravit, aut qualis deo
percussa Maenas entheo silvas gradu
armata thyrso terret atque expers sui
vulnus dedit nec sensit, in medios ruam.
tumuloque cineris socia defenso cadam.
Cessatis . et vos flebilis clamor movet
furorque cassus feminae? iussa ocius
peragite.
Me, me sternite hic ferro prius.
repellor, heu me. rumpe fatorum moras,
molire terras, Hector: ut Vlixen domes,
vel umbra satis es— arma concussit manu,
iaculatur ignes— cernitis, Danai, Hectorem?
an sola video?
Funditus cuncta eruam.
Quid agis? ruina pariter et natum et virum
prosternis una? forsitan Danaos prece
placare poteris, conditum illidet statim :
immane busti pondus— intereat miser
ubicumque potius, ne pater natum obruat
prematque patrem natus. — Ad genua accido
supplex, Vlixe, quamque nullius pedes
novere dextram pedibus admoveo tuis.
miserere matris et preces placidus pias
patiensque recipe, quoque te celsum altius
superi levarunt, mitius lapsos preme:
misero datur quodcumque, fortunae datur.
sic te revisat coniugis sanctae torus,
annosque, dum te recipit, extendat suos
Laerta; sic te iuvenis excipiat tuus,
et vota vincens vestra felici indole
aetate avum transcendat, ingenio patrem.
miserere matris: unicum adflictae mihi
solamen hic est.
Exhibe natum et roga.
Huc e latebris procede tuis,
flebile matris furtum miserae.
hic est, hic est terror, Vlixe,
mille carinis. submitte manus
dominique pedes supplice dextra
stratus adora nec turpe puta
quicquid miseros fortuna iubet.
pone ex animo reges atavos
magnique senis iura per omnis
incluta terras j excidat Hector,
gere captivum positoque genu,
si tua nondum funera sentis,
matris fletus imitare tuae.
Vidit pueri regis lacrimas
et Troia prior, parvusque minas
trucis Alcidae flexit Priamus.
ille, ille ferox, cuius vastis
viribus omnes cessere ferae,
qui perfracto limine Ditis
caecum retro patefecit iter,
hostis parvi victus lacrimis:
'suscipe' dixit 'rector habenas
patrioque sede celsus solio;
sed sceptra fide meliore tene. '
hoc fuit illo victore capi:
discite mites Herculis iras.
an sola placent Herculis arma?
iacet ante pedes non minor illo
supplice supplex vitamque petit—
regnum Troiae
quocumque volet Fortuna ferat.
Matris quidem me maeror attonitae movet,
magis Pelasgae me tamen matres movent,
quarum iste magnos crescit in luctus puer.
Has, has ruinas urbis in cinerem datae
hic excitabit? hae manus Troiam erigent?
nullas habet spes Troia, si tales habet.
non sic iacemus Troes, ut cuiquam metus
possimus esse. spiritus genitor fecit?
sed nempe tractus, ipse post Troiam pater
posuisset animos, magna quos frangunt mala.
si poena petitur, (quae peti gravior potest?)
famulare collo nobili subeat iugum,
servire liceat, aliquis hoc regi negat?
Non hoc Vlixes, sed negat tibi.
O machinator fraudis et scelerum artifex,
virtute cuius bellica nemo occidit,
dolis et astu maleficae mentis iacent
etiam Pelasgi, vatem et insontes deos
praetendis? hoc est pectoris facinus tui.
nocturne miles, fortis in pueri necem
iam solus audes aliquid et claro die.
Virtus Vlixis Danaidis nota est satis
nimisque Phrygibus. non vacat vanis diem
conterere verbis: ancoras classis legit.
Brevem moram largire, dum officium parens
nato supremum reddo et amplexu ultimo
avidos dolores satio.
Misereri tui
utinam liceret, quod tamen solum licet,
tempus moramque dabimus, arbitrio tuo
implere lacrimis: fletus aerumnas levat.
O dulce pignus, o decus lapsae domus
summumque Troiae funus, o Danaum timor,
genetricis o spes vana, cui demens ego
laudes parentis bellicas, annos avi
demens precabar, vota destituit deus.
non arma tenera patria tractabis manu
sparsasque passim saltibus latis feras
audax sequeris nec stato lustri die,
solemne referens Troici lusus sacrum,
puer citatas nobilis turmas ages;
non inter aras mobili velox pede,
reboante flexo concitos cornu modos,
barbarica prisco templa saltatu coles.
Iliaca non tu sceptra regali potens
gestabis aula, iura nec populis dabis
victasque gentes sub tuum mittes iugum,
non Graia caedes terga, non Pyrrhum trahes.
o Marte diro tristius leti genus!
flebilius aliquid Hectoris magni nece
muri videbunt,
Rumpe iam fletus, parens:
magnus sibi ipse non facit finem dolor.
Lacrimis, Vlixe, parva quam petimus mora est;
concede patiens, ut mea condam manu
viventis oculos, occidis parvus quidem,
sed iam timendus. Troia te expectat tua:
i, vade liber, liberos Troas vide.
Miserere, mater.
Quid meos retines sinus
manusque matris cassa praesidia occupas?
fremitu leonis qualis audito tener
timidum iuvencus applicat matri latus,
at ille saevus matre summota loco
praedam minorem morsibus vastis tenens
frangit venitque: talis e nostro sinu
te rapiet hostis, oscula et fletus, puer,
lacerosque crines excipe et plenus mei
occurre patri; pauca maternae tamen
perfer querelae verba: 'si manes habent
curas priores nec perit flammis amor,
servire Graio pateris Andromachen viro,
crudelis Hector? lentus et segnis iaces?
redit Achilles. ' sume nunc iterum comas
et sume lacrimas, quicquid e misero viri
funere relictum est, sume quae reddas tuo
Oscula parenti, matris hanc solacio
relinque vestem: tumulus hanc tetigit meus
manesque cari. si quid hic cineris latet,
scrutabor ore.
Nullus est flendi modus:
abripite propere classis Argolicae moram.
Quae vocat sedes habitanda captas?
Thessali montes et opaca Tempe,
an maris vasti domitrix Iolcos?
parva Gortynis sterilisque Tricce,
an frequens rivis levibus Mothone,
an viros tellus dare militares
aptior Phthie meliorque fetu
fortis armenti lapidosa Trachin,
quae sub Oetaeis latebrosa silvis
misit infestos Troiae ruinis
non semel arcus?
Olenos tectis habitata raris,
virgini Pleuron inimica divae,
an maris lati sinuosa Troezen?
Pelion regnum Prothoi superbum,
tertius caelo gradus? (hic recumbens
montis exesi spatiosus antro
iam trucis Chiron pueri magister,
tinnulas plectro feriente chordas,
tunc quoque ingentes acuebat iras
bella canendo)
An ferax varii lapidis Carystos,
urbibus centum spatiosa Crete,
an premens litus maris inquieti
semper Euripo properante Chalcis?
quolibet vento faciles Calydnae,
an carens numquam Gonoessa vento
quaeque formidat Borean Enispe?
Attica pendens Peparethos ora,
an sacris gaudens tacitis Eleusin?
* * *
numquid Aiacis Salamina veram
aut fera notam Calydona saeva,
quasque perfundit subiturus aequor
segnibus terras Titaressos undis?
Bessan et Scarphen, Pylon an senilem?
Pharin an Pisas Iovis et coronis
Elida claram?
Quolibet tristis miseras procella
mittat et donet cuicumque terrae,
dum luem tantam Troiae atque Achivis
quae tulit, Sparte, procul absit, absit
Argos et saevi Pelopis Mycenae,
Neritos parva brevior Zacyntho
et nocens saxis Ithace dolosis.
Quod manet fatum dominusque quis te,
aut quibus terris, Hecuba, videndam
ducet? in cuius moriere regno?
Quicumque hymen funestas, inlaetabilis
lamenta caedes sanguinem gemitus habet
est auspice dignus, eversis quoque
nocere cogor Phrygibus: ego Pyrrhi toros
narrare falsos iubeor, ego cultus dare
habitusque Graios. arte capietur mea
meaque fraude concidet Paridis soror,
fallatur; ipsi levius hoc equidem reor:
optanda mors est sine metu mortis mori.
quid iussa cessas agere? ad auctorem redit
sceleris coacti culpa. — Dardaniae domus
generosa virgo, melior afflictos deus
respicere coepit teque felici parat
dotare thalamo; tale coniugium tibi
non ipsa sospes Troia, non Priamus daret.
nam te Pelasgae maximum gentis decus,
cui regna campi lata Thessalici patent,
ad sancta lecti iura legitimi petit.
te magna Tethys teque tot pelagi deae
placidumque numen aequoris tumidi Thetis
suam vocabunt, te datam Pyrrho socer
Peleus nurum vocabit et Nereus nurum.
depone cultus squalidos, festos cape.
dedisce captam; deprime horrentis comas
crinemque docta patere distingui manu.
hic forsitan te casus excelso magis
solio reponet. profuit multis capi.
Hoc derat unum Phrygibus eversis malum,
gaudere— flagrant strata passim Pergama:
o coniugale tempus! an quisquam audeat
negare? quisquam dubius ad thalamos eat.
quos suadet? pestis exitium lues
utriusque populi, cernis hos tumulos ducum
et nuda totis ossa quae passim iacent
inhumata campis? haec hymen sparsit tuus.
tibi fluxit Asiae, fluxit Europae cruor,
cum dimicantes lenta prospiceres viros,
incerta voti— perge, thalamos appara.
taedis quid opus est quidve solemni face?
quid igne? thalamis Troia praelucet novis.
celebrate Pyrrhi, Troades, conubia,
celebrate digne: planctus et gemitus sonet.
Ratione quamvis careat et flecti neget
magnus dolor sociosque nonnumquam sui
maeroris ipsos oderit: causam tamen
possum tueri iudice infesto meam,
graviora passa, luget Hectorem
et Priamum: solus occulte Paris
lugendus Helenae est. dirum et invisum et grave est
servitia ferre? patior hoc olim iugum,
annis decem captiva, prostratum Ilium est,
versi penates? perdere est patriam grave,
gravius timere, vos levat tanti mali
comitatus: in me victor et victus furit,
quam quisque famulam traheret incerto diu
casu pependit, me meus traxit statim
sine sorte dominus, causa bellorum fui
tantaeque Teucris cladis? hoc Verum puta.
Spartana puppis vestra si secuit freta;
sin rapta Phrygiis praeda remigibus fui
deditque donum iudici victrix dea.
ignosce raptae, iudicem iratum mea
habitura causa est: ista Menelaum manent
arbitria, nunc hanc luctibus paulum tuis,
Andromacha, omissis flecto— vix lacrimas queo
retinere,
Quantum est quod lacrimat
malum.
cur lacrimat autem? fare quos Ithacus dolos,
quae scelera nectat; utrum ab Idaeis iugis
iactanda virgo est, arcis an celsae edito
mittenda saxo? num per has vastum in mare
volvenda rupes, latere quas scisso levat
altum vadoso Sigeon spectans sinu?
dic, fare, quicquid subdolo vultu tegis.
leviora mala sunt cuncta, quam Priami gener
Hecubaeque Pyrrhus, fare, quam poenam pares
exprome et unum hoc deme nostris cladibus
falli: paratas perpeti mortem vides.
Vtinam iuberet me quoque interpres deum
abrumpere ense lucis invisae moras
vel Achillis ante busta furibunda manu
occidere Pyrrhi, fata comitantem tua,
Polyxene miseranda, quam tradi sibi
cineremque Achilles ante mactari suum, ,
campo maritus ut sit Elysio, iubet.
Vide ut animus ingens laetus audierit necem.
cultus decoros regiae vestis petit
et admoveri crinibus patitur manum.
mortem putabat illud, hoc thalamos putat.
at misera luctu mater audito stupet;
labefacta mens succubuit. assurge, alleva
animum et cadentem, misera, firma spiritum.
quam tenuis anima vinculo pendet levi—
minimum est quod Hecubam facere felicem potest.
spirat, revixit, prima mors miseros fugit.
Adhuc Achilles vivit in poenas Phrygum?
adhuc rebellat? o manum Paridis levem,
cinis ipse nostrum sanguinem ac tumulus sitit,
modo turba felix latera cingebat mea,
lassabar in tot oscula et tantum gregem
dividere matrem; sola nunc haec est super
votum, comes, levamen, afflictae quies;
haec totus Hecubae fetus, hac sola vocor
iam voce mater, dura et infelix age
elabere anima, denique hoc unum mihi
remitte funus, inrigat fletus genas
imberque victo subitus e vultu cadit.
Nos Hecuba, nos, nos, Hecuba, lugendae sumus,
quas mota classis huc et huc sparsas feret;
hanc cara tellus sedibus patriis teget.
Magis invidebis, si tuam sortem scies.
An aliqua poenae pars meae ignota est mihi?
Versata dominos urna captivis dedit.
Cui famula trador ? ede; quem dominum voco ?
Te sorte prima Scyrius iuvenis tulit.
Cassandra felix, quam furor sorti exim it
Phoebusque.
Regum hanc maximus rector tenet.
Laetare, gaude, nata. quam vellet tuos
Cassandra thalamos, vellet Andromache tuos.
estne aliquis, Hecubam qui suam dici velit?
Ithaco obtigisti praeda nolenti brevis.
Quis tam impotens ac durus et iniquae ferus
sortitor urnae regibus reges dedit?
quis tam sinister dividit captas deus?
quis arbiter crudelis et miseris gravis
eligere dominos nescit et [saeva manu
dat iniqua miseris fata? quis] matrem Hectoris
armis Achillis miscet? ad Vlixen vocor:
nunc victa, nunc captiva, nunc cunctis mihi
obsessa videor cladibus— domini pudet,
non servitutis. [Hectoris spolium feret
qui tulit Achillis?] sterilis et saevis fretis
inclusa tellus non capit tumulos meos—
duc, duc, Vlixe, nil moror, dominum sequor;
me mea sequentur fata: non pelago quies
tranquilla veniet, saevi et ventis mare,
* * *
et bella et ignes et mea et Priami mala.
dumque ista veniant, interim hoc poenae loco est:
sortem occupavi, praemium eripui tibi. —
Sed en citato accurrit gradu
vultuque torvo. Pyrrhe, quid cessas? age
recludo ferro pectus et Achillis tui
coniunge soceros, perge, mactator senum,
et hic decet te sanguis: abreptam trabe.
maculate superos caede funesta deos,
maculate manes— quid precer vobis? precor
his digna sacris aequora: hoc classi accidat
toti Pelasgae, ratibus hoc mille accidat
meae precabor, cum vehar, quicquid rati.
Dulce maerenti populus dolentium,
dulce lamentis resonare gentes;
lenius luctus lacrimaeque mordent,
turba quas fletu similis frequentat.
semper a semper dolor est malignus:
gaudet in multos sua fata mitti
seque non solum placuisse poenae.
ferre quam sortem patiuntur omnes,
nemo recusat.
Tolle felices: miseram, licet sit,
nemo se credet; removete multo
divites auro, removete centum
* rura qui scindunt opulenta bubus:
pauperi surgent animi iacentes—
est miser nemo nisi comparatus.
dulce in immensis posito ruinis,
nemiuem laetos habuisse vultus:
ille deplorat queriturque fatum,
qui secans fluctum rate singulari
nudus in portus cecidit petitos;
aequior casum tulit et procellas,
mille qui ponto pariter carinas
obrui vidit tabulaque latus
naufraga, terris mare dum coactis
fluctibus Coras prohibet, revertit.
questus est Hellen cecidisse Phrixus,
cum gregis ductor radiante villo
aureo fratrem simul ac sororem
sustulit tergo medioque iactum
fecit in ponto; tenuit querelas
et vir et Pyrrha, mare cum viderent,
et nihil praeter mare cum viderent
unici terris homines relicti.
Solvet hunc 'questum lacrimasque nostras
sparget huc illuc agitata classis,
cum tuba iussi dare vela nautae
et simul ventis properante remo
prenderint altum fugietque litus,
quis status mentis miseris, ubi omnis
terra decrescet pelagusque crescet,
celsa cum longe latitabit Ide?
tum puer matri genetrixque nato,
Troia qua flagret regione, monstrans
dicet et longe digito notabit:
Ilium est illic, ubi fumus alte
serpit in caelum nebulaeque turpes. '
Troes hoc signo patriam videbunt.
O dura fata, saeva miseranda horrida!
quod tam ferum, tam triste bis quinis scelus
Mars vidit annis? quid prius referens gemam,
tuosne potius, an tuos luctus, anus?
Quoscumque luctus fleveris, flebis meos:
sua quemque tantum, me omnium clades premit;
mihi cuncta pereunt: quisquis est Hecubae est miser.
Mactata virgo est, missus e muris puer;
sed uterque letum mente generosa tulit.
Expone seriem caedis, et duplex nefas
persequere: gaudet magnus aerumnas dolor
tractare totas, ede et enarra omnia.
Est una magna turris e Troia super,
assueta Priamo, cuius e fastigio
summisque pinnis arbiter belli sedens
regebat acies, turre in hac blando sinu
fovens nepotem, cum metu versos gravi
Danaos fugaret Hector et ferro et face,
paterna puero bella monstrabat senex
haec nota quondam turris et muri decus,
nunc saeva «cautes, undique adfusa dueum
plebisque turba cingitur; totum coit
ratibus relictis vulgus, his collis procul
aciem patenti liberam praebet loco,
his alta rupes, cuius in cacumine
erecta summos turba libravit pedes.
hunc pinus, illum laurus, hunc fagus gerit
et tota populo silva suspenso tremit.
extrema montis ille praerupti petit,
semusta at ille tecta vel saxum imminens
muri cadentis pressit, atque aliquis (nefas)
tumulo ferus spectator Hectoreo sedet.
per spatia late plena sublimi gradu
incedit Ithacus parvulum dextra trahens
Priami nepotem, nec gradu segni puer
ad alta pergit moenia, ut summa stetit
pro turre, vultus huc et huc acres tulit
intrepidus animo, qualis ingentis ferae
parvus tenerque fetus et nondum potens
saevire dente— iam tamen tollit minas
morsusque inanes temptat atque animis tumet:
sic ille dextra prensus hostili puer
ferox t superbe, moverat vulgum ac duces
ipsumque Vlixen. non fiet e turba omnium
qui fletur; ac, dum verba fatidici et preces :
concipit Vlixes vatis et saevos ciet
ad sacra superos, sponte desiluit sua
in media Priami regna. — . . .
Quis Colchus hoc, quis sedis incertae Scytha
commisit, aut quae Caspium tangens mare
gens iuris expers ausa? non Busiridis
puerilis aras sanguis aspersit feri,
nec parva gregibus membra Diomedes suis
epulanda posuit, quis tuos artus leget
tumuloque tradet?
Quos enim praeceps locus
reliquit artus? ossa disiecta et gravi
elisa casu; signa clari corporis,
et ora et illas nobiles patris notas,
confudit imam pondus ad terram datum;
soluta cervix silicis impulsu, caput,
raptum cerebro penitus expresso— iacet
deforme corpus,
Sic quoque est similis patri.
Praeceps ut altis cecidit e muris puer
flevitque Achivum turba quod fecit nefas,
idem ille populus aliud ad facinus redit
tumulumque Achillis. cuius extremum Litus
Rhoetea leni verberant fluctu vada;
adversa cingit campus et clivo levi
erecta medium vallis includens locum
crescit theatri more. concursus frequens
implevit omne litus :n hi classis moram
hac morte solvi rentur, hi stirpem hostium
gaudent recidi. magna pars vulgi levis
odit scelus spectatque; nec Troes minus
suum frequentant funus et pavidi metu
partem mentis ultimam Troiae vident:
cum subito thalami more praecedunt faces
et pronuba illi Tyndaris, maestum caput
demissa. 'tali nnbat Hermione modo'
Phryges precantur ?sic viro turpis suo
reddatur Helena. ' terror attonitos tenet
utrosque populos, ipsa deiectos gerit
vultus pudore, sed tamen fulgent genae
magisque solito splendet extremus decor,
ut esse Phoebi dulcius lumen solet
iamiam cadentis, astra cum repetunt vices
premiturque dubius nocte vicina dies.
stupet omne vulgus— et fere cuncti magis
peritura laudant, hos movet formae decus,
hos mollis aetas, hos vagae rerum vices;
movet animus omnes fortis et leto obvius.
Pyrrhum antecedit; omnium mentes tremunt,
mirantur ac miserantur, ut primum ardui
sublime montis tetigit atque alte edito
iuvenis paterni, vertice in busti stetit,
audax virago non tulit retro gradum;
conversa ad ictum stat truci vultu ferox.
tam fortis animus omnium mentes ferit,
novumque monstrum est ad caedem piger.
ut dextra ferrum penitus exactum abdidit,
subitus recepta morte prorupit cruor
per vulnus ingens, nec tamen moriens adhuc
deponit animos: cecidit, ut Achilli gravem
factura terram, prona et irato impetu.
uterque flevit coetus; at timidum Phryges
misere gemitum, clarius victor gemit.
hic ordo sacri, non stetit fusus cruor
humove summa fluxit: obduxit statim
saevasque totum sanguinem tumulus bibit.
Ite, ite, Danai, petite iam tuti domos;
optata velis maria diffusis secet
secura classis: concidit virgo ac puer;
bellum peractum est. quo meas lacrimas feram?
ubi hanc anilis expuam leti moram?
natam an nepotem, coniugem an patriam fleam?
an omnia an me sola? Mors votum meum,
infantibus violenta virginibus venis,
ubique properas, saeva: me solam times
vitasque, gladios inter ac tela et faces
quaesita tota nocte, cupientem fugis. ,
non hostis aut ruina, non ignis meos
absumpsit artus: quam prope a Priamo steti.
Repetite celeri maria, captivae, gradu:
iam vela puppis laxat et classis movet."
87,Statius,theb_1,"Fraternas acies alternaque regna profanis decertata odiis sontesque evolvere Thebas, Pierius menti calor incidit, unde iubetis ire, deae? gentisne canam primordia dirae, Sidonios raptus et inexorabile pactum legis Agenoreae scrutantemque aequora Cadmum? longa retro series, trepidum si Martis operti agricolam infandis condentem proelia sulcis expediam penitusque sequar, quo carmine muris iusserit Amphion Tyrios accedere montes, unde graves irae cognata in moenia Baccho, quod saevae Iunonis opus, cui sumpserit arcus infelix Athamas, cur non expaverit ingens Ionium socio casura Palaemone mater, atque adeo iam nunc gemitus et prospera Cadmi praeteriisse sinam: limes mihi carminis esto Oedipodae confusa domus, quando Itala nondum  signa nec Arctoos ausim spirare  triumphos bisque iugo Rhenum, bis adactum legibus Histrum et coniurato deiectos vertice Dacos aut defensa prius vix pubescentibus annis bella Iovis teque, o  Latiae decus addite famae, quem nova mature  subeuntem exorsa parentis aeternum sibi Roma cupit, licet artior omnis limes agat stellas et te plaga lucida caeli, Pleiadum Boreaeque et hiulci fulminis expers, sollicitet, licet ignipedum frenator equorum ipse tuis alte radiantem crinibus arcum imprimat aut magni cedat tibi Iuppiter aequa parte poli, maneas hominum contentus habenis, undarum terraeque potens, et sidera dones. tempus erit, cum Pierio  tua fortior oestro facta canam: nunc tendo chelyn satis arma referre Aonia et geminis sceptrum exitiale tyrannis nec furiis post fata modum flammasque rebelles seditione rogi tumulisque carentia regum funera et egestas alternis mortibus urbes, caerula cum rubuit Lernaeo sanguine Dirce et Thetis arentes adsuetum stringere ripas horruit ingenti venientem Ismenon acervo. quem prius heroum, Clio, dabis? immodicum irae Tydea? laurigeri subitos an vatis hiatus? urget et hostilem propellens caedibus amnem turbidus Hippomedon, plorandaque bella protervi Arcados atque alio Capaneus horrore canendus. Impia iam merita scrutatus lumina dextra merserat aeterna damnatum nocte pudorem Oedipodes longaque animam sub morte  tenebat, illum indulgentem tenebris imaeque recessu sedis inaspectos caelo radiisque penates servantem tamen adsiduis circumvolat alis saeva dies animi, scelerumque in pectore Dirae, tunc vacuos orbes, crudum ac miserabile vitae supplicium, ostentat caelo manibusque cruentis pulsat inane solum saevaque ita voce precatur: di, sontes animas angustaque Tartara poenis qui regitis, tuque umbrifero Styx livida fundo, quam video, multumque mihi consueta vocari adnue. Tisiphone, perversaque vota secunda: si bene quid merui, si me de matre cadentem fovisti gremio et traiectum vulnere plantas firmasti, si stagna peti Cirrhaea bicorni interfusa iugo, possem cum degere falso contentus Polybo, trifidaeque in Phocidos arto longaevum implicui regem secuique frementis  ora senis, dum quaero patrem, si Sphingos iniquae callidus ambages te praemonstrante resolvi, si dulces furias et lamentabile matris conubium gavisus ini noctemque nefandam saepe tuli natosque tibi, seis ipsa, paravi, mox avidus poenae digitis eaedentibus ultro incubui miseraque oculos in matre reliqui: exaudi, si digna precor quaeque ipsa furenti subiceres. orbum visu regnisque carentem  non regere aut dictis maerentem flectere adorti, quos genui quocumque toro; quin ecce superbi —pro dolor!—et nostro iamdudum in funere reges insultant tenebris gemitusque odere paternos, hisne etiam funestus ego? et videt ista deorum ignavus genitor? tu saltem debita vindex huc ades et totos in poenam ordire nepotes. indue quod madidum tabo diadema cruentis unguibus abripui, votisque instincta paternis i media in fratres, generis consortia ferro dissiliant. da, Tartarei regina barathri, quod cupiam vidisse nefas, nec tarda sequetur mens iuvenum; modo digna veni, mea pignora nosces.
Talia dicenti crudelis diva severos advertit vultus, inamoenum forte sedebat Coeyton iuxta, resolutaque vertice crines lambere sulpureas permiserat anguibus undas, ilicet igne Iovis lapsisque citatior astris tristibus exsiluit ripis: discedit inane vulgus et occursus dominae pavet; illa per umbras et caligantes animarum examine campos Taenariae limen petit inremeabile portae, sensit adesse Dies, piceo Nox obvia nimbo lucentes turbavit equos; procul arduus Atlas horruit et dubia caelum cervice remisit, arripit extemplo M alea e de valle resurgens notum iter ad Thebas: neque enim velocior ullas itque reditque vias cognatave Tartara mavult, centum illi stantes umbrabant ora cerastae, turba minax  diri capitis; sedet intus abaetis ferrea lux oculis, qualis per nubila Phoebes Atracia rubet arte labor; suffusa veneno tenditur ac sanie gliscit cutis; igneus atro ore vapor, quo longa sitis morbique famesque et populis mors una venit; riget horrida tergo palla, et caerulei redeunt in pectora nodi: Atropos hos atque ipsa novat Proserpina cultus, tunc geminas quatit ira manus: haec igne rogali fulgurat, haec vivo manus aera verberat hydro. Ut stetit, abrupta qua plurimus arce Cithaeron occurrit caelo, fera sibila crine virenti congeminat. signum terris, unde omnis Achaei ora maris late Pelopeaque regna resultant, audiit et medius caeli Parnassos et asper Eurotas, dubiamque iugo fragor impulit Oeten in latus, et geminis vix fluctibus obstitit Isthmos. ipsa suum genetrix curvo delphine vagantem abripuit frenis gremioque Palaemona pressit. Atque ea Cadmeo praeceps ubi culmine primum constitit adsuetaque infecit nube penates, protinus adtoniti fratrum sub pectore motus, gentilesque animos subiit furor aegraque laetis invidia atque parens odii metus, inde regendi saevus amor, ruptaeque vices iurisque secundi ambitus impatiens, et summo dulcius unum  stare loco. sociisque comes discordia regnis. sic ubi delectos per torva armenta iuvencos agricola imposito sociare adfectat aratro, illi indignantes, quis nondum vomere multo ardua nodosos cervix descendit in armos, in diversa trahunt atque aequis vincula laxant viribus et vario confundunt limite sulcos: haud secus indomitos praeceps discordia fratres asperat. alterni placuit sub legibus anni exsilio mutare ducem, sic iure maligno fortunam transire iubent, ut sceptra tenentem foedere praecipiti semper novus angeret heres, haec inter fratres pietas erat, haec mora pugnae sola nec in regem perduratura secundum, et nondum crasso laquearia fulva  metallo, montibus aut alte Grais effulta nitebant atria, congestos satis explicitura clientes: non impacatis regum advigilantia somnis pila, nec alterna ferri statione gementes excubiae nec cura mero committere gemmas atque aurum violare cibis: sed nuda potestas armavit fratres, pugna est de paupere regno. dumque uter angustae squalentia iugera Dirces verteret aut Tyrii solio non altus ovaret exsulis ambigitur, periit ius fasque bonumque et vitae mortisque pudor, quo tenditis iras, a, miseri r quid si peteretur crimine tanto limes uterque poli, quem Sol emissus Eoo cardine, quem portu vergens prospectat Hibero, quasque procul terras obliquo sidere tangit avius  aut borea gelidas madidive tepentes igne noti? non si Phrygiae Tyriaeque sub unum convertentur opes. loca dira arcesque nefandae suffecere odio, furiisque immanibus emptum Oedipodae sedisse loco. Iam sorte carebat  dilatus Polynieis honos, quis tunc tibi, saeve, quis fuit ille dies, vacua cum solus in aula respiceres ius omne tuum cunctosque minores, et nusquam par stare caput? iam murmura serpunt plebis Echioniae, tacitumque a principe vulgus dissidet, et, qui mos populis, venturus amatur. atque aliquis, cui mens humili laesisse veneno summa nec impositos umquam cervice volenti ferre duces, hancne Ogygiis,
ait, aspera rebus fata tulere vicem, totiens mutare timendos alternoque iugo dubitantia subdere colla? partiti versant populorum fata manuque fortunam fecere levem, semperne vicissim exsulibus servire dabor? tibi. summe deorum terrarumque sator, sociis hanc addere mentem sedit? an inde vetus Thebis extenditur omen, ex quo Sidonii nequiquam blanda iuvenci pondera Carpathio iussus sale quaerere Cadmus exsul Hyanteos invenit regna per agros, fraternasque acies fetae telluris hiatu augurium seros dimisit ad usque nepotes ': cernis, ut erectum torva sub fronte  minetur saevior adsurgens dempto consorte potestas, quas gerit ore minas, quanto premit omnia fastu! hicne umquam privatus erit? tamen ille precanti mitis et adfatu bonus et patientior aequi. quid mirum? non solus erat. nos vilis in omnis prompta manus casus, domino cuicumque parati, qualiter hinc gelidus Boreas, hinc nubifer Eurus vela trahunt, nutat mediae fortuna carinae, —heu dubio suspensa metu tolerandaque nullis aspera sors populis!—hic imperat, ille minatur.
At Iovis imperio rapidi super atria caeli lectus concilio divum convenerat ordo interiore polo. spatiis hinc omnia iuxta, primaeque occiduaeque domus et fusa sub omni terra atque unda die. mediis sese arduus infert ipse deis, placido quatiens tamen omnia vultu, stellantique locat solio: nec protinus ausi caelicolae, veniam donec pater ipse sedendi tranquilla iubet esse manu. mox turba vagorum semideum et summis cognati nubibus Amnes et compressa metu servantes murmura Venti aurea tecta replent, mixta convexa deorum maiestate tremunt, radiant maiore sereno culmina et arcano florentes lumine postes. postquam iussa quies siluitque exterritus orbis, incipit ex alto—grave et immutabile sanctis pondus adest verbis, et vocem fata sequuntur—: terrarum delicta nec exsaturabile  Diris ingenium mortale queror, quonam usque nocentum exigar in poenas? taedet saevire corusco fulmine, iam pridem Cyclopum operosa fatiscunt bracchia et Aeoliis desunt incudibus ignes, atque adeo tuleram falso rectore solutos Solis equos, caelumque rotis errantibus uri. et Phaethontea mundum squalere favilla, nil actum, neque tu valida quod cuspide late ire per inlicitum pelago, germane, dedisti, nunc geminas punire domos, quis sanguinis auctor ipse ego, descendo. Perseos alter in Argos scinditur, Aonias fluit hic ab origine Thebas. mens cunctis imposta manet : quis funera Cadmi nesciat et totiens excitam a sedibus imis Eumenidum bellasse aciem, mala gaudia matrum erroresque feros nemorum et reticenda deorum crimina? vix lucis spatio, vix noctis abactae enumerare queam mores gentemque profanam. scandere quin etiam thalamos hic impius heres patris et immeritae gremium incestare parentis appetiit, proprios—monstrum !—revolutus in ortus, ille tamen superis aeterna piacula solvit proiecitque diem, nec iam amplius aethere nostro vescitur; at nati—facinus sine more!—cadentes calcavere oculos, iam, iam rata vota tulisti, dire senex! meruere tuae, meruere tenebrae ultorem sperare Iovem, nova sontibus arma iniciam regnis, totumque a stirpe revellam exitiale genus, belli mihi semina sunto Adrastus socer et superis adiuncta sinistris conubia, hanc etiam poenis incessere gentem decretum; neque enim arcano de pectore fallax Tantalus et saevae periit iniuria mensae.
Sic pater omnipotens, ast illi saucia dictis flammato versans inopinum corde dolorem talia Iuno refert: mene, o iustissime divum, me bello certare iubes? scis, semper ut arces Cyclopum magnique Phoroneos inclyta fama sceptra viris opibusque iuveni, licet improbus illic custodem Phariae somno letoque iuvencae exstinguas, saeptis et turribus aureus intres. mentitis ignosco toris: illam odimus urbem. quam vultu confessus adis, ubi conscia magni signa tori tonitrus agis et mea fulmina torques, facta luant Thebae: cur hostes eligis Argos? quin age. si tanta est thalami discordia sancti, et Samon et veteres armis exscinde Mycenas. verte solo Sparten, cur usquam sanguine festo coniugis ara tuae, cumulo cur turis Eoi laeta calet? melius votis Mareotica fumant Coptos et acrisoni lugentia flumina Nili. quod si prisca luunt auctorum crimina gentes subvenitque tuis sera haec sententia curis, percensere aevi senium, quo tempore tandem terrarum furias abolere et saecula retro emendare sat est: iamdudum ab sedibus illis incipe, fluctivaga qua praeterlabitur unda Sicanios longe relegens Alpheos amores. Arcades hic tua—nec pudor est—delubra nefastis imposuere locis, illic Mavortius axis Oenomai Geticoque pecus stabulare sub Haemo dignius, abruptis etiamnum inhumata procorum reliquiis trunca ora rigent, tamen hic tibi templi gratus honos, placet Ida nocens mentitaque manes Creta tuos. me Tantaleis consistere terris, quae tandem invidia est? belli deflecte tumultus et generis miseresce tui. sunt impia late regna tibi, melius generos passura nocentes.
Finierat precibus miscens convicia Iuno. at non ille gravis dictis, quamquam aspera motu, reddidit haec: equidem haud rebar te mente secunda laturam, quodcumque tuos, licet aequus, in Argos consulerem, neque me, si detur copia, fallit multa super Thebis Bacchum ausuramque Dionen dicere, sed nostri reverentia ponderis obstat, horrendos etenim latices, Stygia aequora fratris obtestor, mansurum atque inrevocabile verbum. nil fore, quod dictis flectar! quare impiger alis  portantes praecede notos. Cyllenia proles, aera per liquidum regnisque inlapsus opacis dic patruo: superas senior se adtollat ad auras Laius, exstinctum nati quem vulnere nondum ulterior Lethes accepit ripa profundi lege Erebi; ferat hic diro mea iussa nepoti: germanum exsilio fretum Argolicisque tumentem hospitiis, quod sponte cupit, procul impius aula arceat, alternum regni infitiatus honorem, hinc causae irarum, certo reliqua ordine ducam.
Paret Atlantiades dictis genitoris et inde summa pedum propere plantaribus inligat alis, obnubitque comas et temperat astra galero. tum dextrae virgam inseruit, qua pellere dulces aut suadere iterum somnos, qua nigra subire Tartara et exsanguis animare adsueverat umbras, desiluit, tenuique exceptus inhorruit  aura. nec mora, sublimis raptim per inane volatus carpit et ingenti designat nubila gyro. Interea patriis olim vagus exsul ab oris Oedipodionides furto deserta pererrat Aoniae, iamiamque animi  male debita regna concipit, et longum signis cunctantibus annum stare gemit, tenet una dies noctesque recursans cura virum, si quando humilem decedere regno germanum et semet Thebis opibusque potitum cerneret; hac aevum cupiat pro luce  pacisci, nunc queritur ceu tarda fugae dispendia, sed mox attollit flatus ducis et sedisse superbus deiecto iam fratre putat: spes anxia mentem extrahit et longo consumit gaudia voto. tune sedet Inachias urbes Danaeiaque arva et caligantes abrupto sole Mycenas ferre iter impavidum, seu praevia ducit Erinys, seu fors illa viae. sive hae immota vocabat Atropos. Ogygiis ululata furoribus antra deserit et pingues Baccheo sanguine colles, inde plagam, qua molle sedens in plana Cithaeron porrigitur lassumque inclinat ad aequora montem, praeterit, hinc arte scopuloso in limite pendens infames Scirone petras Scyllaeaque rura purpureo regnata seni mitemque Corinthon  linquit et in mediis audit duo litora campis Iamque per emeriti surgens confinia Phoebi Titanis late, mundo subvecta silenti, rorifera gelidum tenuaverat aera biga: iam pecudes volucresque tacent, iam Somnus avaris inrepsit curis pronusque ex aethere nutat, grata laboratae referens oblivia vitae, sed nec puniceo rediturum nubila caelo promisere iubar, nec rarescentibus umbris longa repercusso nituere crepuscula Phoebo: densior a terris et nulli pervia flammae subtexit nox atra polos, iam claustra rigentis Aeoliae percussa sonant, venturaque rauco ore minatur hiemps, venti transversa frementes confligunt axemque emoto cardine vellunt, dum caelum sibi quisque rapit; sed plurimus Auster inglomerat noctem, tenebrosa volumina torquens, defunditque imbres, sicco quos asper hiatu praesolidat Boreas; nec non abrupta tremiscunt fulgura, et attritus subita face rumpitur aether, iam Nemea, iam Taenariis contermina lucis Arcadiae capita alta madent; ruit agmine magno Inachus et gelidas surgens Erasmus in undas. pulverulenta prius ealeataque flumina nullae aggeribus tenuere morae, stagnoque refusa est funditus et veteri spumavit Lerna veneno. frangitur omne nemus, rapiunt antiqua procellae bracchia silvarum, nullisque aspecta per aevum solibus umbrosi patuere aestiva Lycaei. ille tamen, modo saxa iugis fugientia ruptis miratus, modo nubigenas e montibus amnes aure  pavens passimque insano turbine raptas pastorum pecorumque domos, non segnius amens incertusque viae per nigra silentia vastum haurit iter; pulsat metus undique et undique frater, ac velut hiberno deprensus navita ponto, cui neque Temo piger neque amico sidere monstrat Luna vias, medio caeli pelagique tumultu stat rationis inops, iamiamque aut saxa malignis exspectat submersa vadis aut vertice acuto spumantes scopulos erectae incurrere prorae: talis opaca legens nemorum Cadmeius heros adcelerat, vasto metuenda umbone ferarum excutiens stabula, et prono virgulta refringit pectore; dat stimulos animo vis maesta timoris, donec ab Inachiis victa caligine tectis emicuit lucem devexa in moenia fundens Larisaeus apex. illo spe concitus omni evolat, hinc celsae Iunonia templa Prosymnae laevus habens, hinc Herculeo signata vapore Lernaei stagna atra vadi, tandemque reclusis infertur portis, actutum regia cernit vestibula: hic artus imbri ventoque rigentes proicit ignotaeque adclinis postibus aulae invitat tenues ad dura cubilia somnos. Rex ibi tranquille, medio de limite vitae in senium vergens, populos Adrastus habebat, dives avis et utroque Iovem de sanguine ducens, hic sexus melioris inops, sed prole virebat feminea, gemino natarum pignore fultus. cui Phoebus generos—monstrum exitiabile dictu! mox adaperta fides—fato  ducente canebat saetigerumque suem et fulvum adventare leonem, id volvens non ipse pater, non docte futuri Amphiarae vides, etenim vetat auctor Apollo, tantum in corde sedens aegrescit cura parenti. Ecce autem antiquam fato Calydona relinquens Olenius  Tydeus—fraterni sanguinis illum conscius horror agit—eadem sub nocte sopora lustra terit, similesque notos dequestus et imbres, infusam tergo glaciem et liquentia nimbis ora comasque gerens subit uno tegmine, cuius fusus humo gelida partem prior hospes habebat, hic vero ambobus rabiem fortuna cruentam adtulit: haud passi sociis defendere noctem culminibus, paulum alternis in verba minasque cunctantur; mox ut iactis sermonibus irae intumuere satis, tum vero erectus uterque exsertare umeros undamque lacessere pugnam, celsior ille gradu procera in membra simulque integer annorum, sed  non et viribus infra Tydea fert animus, totosque infusa per artus maior in exiguo regnabat corpore virtus, iam crebros ictus ora et cava tempora circum obnixi ingeminant, telorum aut grandinis instar Riphaeae, flexoque genu vacua ilia fundunt. non aliter quam Pisaeo sua lustra Tonanti cum redeunt crudisque virum sudoribus ardet pulvis; at hinc teneros caveae dissensus ephebos concitat, exclusaeque exspectant praemia matres: sic alacres odio nullaque cupidine laudis accensi incurrunt, scrutatur et intima vultus unca manus penitusque oculis cedentibus intrat. forsan et accinctos lateri—sic ira ferebat— nudassent enses, meliusque hostilibus armis lugendus fratri, iuvenis Thebane, iaceres, ni rex, insolitum clamorem et pectore ab alto stridentes gemitus noctis miratus in umbris, movisset gressus, magnis cui sobria curis pendebat somno iam deteriore senectus, isque ubi progrediens numerosa luce per alta atria dimotis adverso limine claustris terribilem dictu faciem, lacera ora putresque sanguineo videt imbre genas: quae causa furoris, externi iuvenes—neque enim meus audeat istas civis in usque manus—, quisnam implacabilis ardor exturbare odiis tranquilla silentia noctis? usque adeone angusta dies et triste, parumper pacem animo somnumque pati? sed prodite tandem, unde orti, quo fertis iter, quae iurgia? nam vos haud humiles tanta ira docet, generisque superbi magna per effusum clarescunt signa cruorem.
Vix ea, cum mixto clamore obliqua tuentes incipiunt una: rex o mitissime Achivum, quid verbis opus? ipse undantis sanguine vultus aspicis?
haec passim turbatis vocis amarae confudere sonis: inde orsus in ordine Tydeus continuat: maesti cupiens solacia casus monstriferae Calydonis opes Acheloiaque arva deserui; vestris haec me ecce in finibus ingens nox operit, tecto caelum prohibere quis iste arcuit? an quoniam prior haec ad limina forte molitus gressus? pariter stabulare bimembres Centauros unaque ferunt Cyclopas in Aetna composites, sunt et rabidis iura insita monstris fasque suum: nobis sociare  cubilia terrae— sed quid ego? aut hodie spoliis gavisus abibis, quisquis es. his, aut me, si non effetus oborto sanguis hebet luctu, magni de stirpe creatum Oeneos et Marti non degenerare paterno accipies.
"" nec nos animi nec stirpis egentes—"" ille refert contra, sed mens sibi conscia fati cunctatur proferre patrem, tunc mitis Adrastus: immo agite, et positis, quas nox inopinaque suasit aut virtus aut ira, minis succedite tecto, iam pariter coeant animorum in pignora dextrae. non haec incassum divisque absentibus acta; forsan et has venturus amor praemiserit iras, ut meminisse iuvet.
nec vana voce locutus fata senex, siquidem hanc perhibent per  vulnera iunctis isse  fidem, quanta partitum extrema protervo Thesea Pirithoo, vel inanem mentis Oresten opposito rabidam Pylade vitasse Megaeram. tunc quoque mulcentem dictis corda aspera regem iam faciles, ventis ut decertata residunt aequora, laxatisque diu tamen aura superstes immoritur velis, passi subiere penates. Hic primum lustrare oculis cultusque virorum telaque magna vacat: tergo videt huius inanem impexis utrimque iubis horrere leonem, illius in speciem, quem per Teumesia tempe Amphitryoniades fractum iuvenalibus annis  ante Cleonaei vestitus proelia monstri, terribiles contra saetis ac dente recurvo Tydea per latos umeros ambire laborant exuviae, Calydonis honos, stupet omine tanto defixus senior, divina oracula Phoebi agnoscens monitusque datos vocalibus antris, obtutu gelida ora premit, laetusque per artus horror iit; sensit manifesto numine ductos adfore, quos nexis ambagibus augur Apollo portendi generos, vultu fallente ferarum, ediderat. tunc sic tendens ad sidera palmas: nox, quae terrarum caelique amplexa labores ignea multivago transmittis sidera lapsu, indulgens reparare animum, dum proximus aegris infundat Titan agiles animantibus ortus, tu mihi perplexis quaesitam erroribus ultro advehis alma fidem veterisque exordia fati detegis: adsistas operi tuaque omina firmes. semper honoratam dimensis orbibus anni te domus ista colet; nigri tibi, diva, litabunt electa cervice greges, lustraliaque exta lacte novo perfusus edet Vulcanius ignis. salve prisca fides tripodum obscurique recessus! deprendi. Fortuna, deos!
sic fatus, et ambos innectens manibus tecta interioris  ad aulae progreditur. canis etiamnum altaribus ignes sopitum cinerem et tepidi libamina sacri servabant; adolere focos epulasque recentes instaurare iubet, dictis parere ministri certatim adcelerant; vario strepit icta tumultu regia: pars ostro tenues auroque sonantes emunire toros alteque inferre tapetas, pars teretes levare manu ac disponere mensas. ast alii tenebras et opacam vincere noctem adgressi tendunt auratis vincula lychnis. his labor inserto torrere exsanguia ferro viscera caesarum pecudum, his cumulare canistris perdomitam saxo Cererem; laetatur Adrastus obsequio fervere domum. Iamque ipse superbis fulgebat stratis solioque effultus eburno. parte alia iuvenes siccati vulnera lymphis discumbunt, simul ora notis foedata tuentur inque vicem ignoscunt. tunc rex longaevus Acasten— natarum haec altrix eadem et fidissima custos lecta sacrum iustae Veneri occultare pudorem— imperat acciri tacitaque immurmurat aure. Nec mora praeceptis, cum protinus utraque virgo arcano egressae thalamo: mirabile visu, Pallados armisonae pharetrataeque ora Dianae aequa ferunt, terrore minus, nova deinde pudori visa virum facies: pariter pallorque ruborque purpureas hausere genas, oculique verentes ad sanctum rediere patrem, postquam ordine mensae victa fames, signis perfectam auroque nitentem Iasides pateram famulos ex more poposcit, qua Danaus libare deis seniorque Phoroncus adsueti, tenet haec operum caelata figuras: aureus  anguicomam praesecto Gorgona collo ales habet, iamiamque vagas—ita visus —in auras exsilit; illa graves oculos languentiaque ora paene movet vivoque etiam pallescit in auro. hinc Phrygius fulvis venator tollitur alis, Gargara desidunt surgenti et Troia recedit, stant maesti comites, frustraque sonantia lassant ora canes umbramque petunt et nubila latrant. hanc undante mero fundens vocat ordine cunctos caelicolas, Phoebum ante alios, Phoebum omnis ad aram laude ciet comitum famulumque evineta pudica fronde manus, cui festa dies largoque refecti ture vaporatis lucent altaribus ignes. Forsitan, o iuvenes, quae sint ea sacra quibusque praecipuum causis Phoebi obtestemur honorem
rex ait, exquirant animi, non inscia suasit relligio, magnis exercita cladibus olim plebs Argiva litant; animos advertite, pandam. postquam caerulei sinuosa volumina monstri, terrigenam Pythona deus septem orbibus atris amplexum Delphos squamisque annosa ferentem robora, Castaliis dum fontibus ore trisuleo fusus hiat nigro sitiens alimenta veneno, perculit, absumptis numerosa in vulnera telis, Cirrhaeique dedit centum per iugera campi vix tandem explieitum, nova deinde piacula caedis perquirens nostri tecta haud opulenta Crotopi attigit, huic primis et pubem ineuntibus annis mira decore pios  servabat nata penates intemerata toris, felix, si Delia numquam furta nec occultum Phoebo sociasset amorem! namque ut passa deum Nemeaei ad fluminis undam, bis quinos plena eum fronte resumeret orbes Cynthia, sidereum Latonae feta nepotem edidit; ac poenae metuens—neque enim ille coactis donasset thalamis veniam pater—avia rura eligit ae natum saepta inter ovilia furtim montivago pecoris custodi mandat alendum. non tibi digna, puer, generis cunabula tanti gramineos dedit herba toros et vimine querno texta domus; clausa arbutei sub cortice libri membra tepent, suadetque leves cava fistula somnos, et pecori commune solum, sed fata nec illum concessere larem: viridi nam caespite terrae proiectum temere et patulo caelum ore trahentem dira canum rabies, morsu depasta cruento, dissicit. hic vero attonitas ut nuntius aures matris adit, pulsi ex animo genitorque pudorque et metus: ipsa ultro saevis plangoribus amens tecta replet, vacuumque ferens velamine pectus occurrit confessa patri; nec motus et atro imperat—infandum!—cupientem occumbere leto. sero memor thalami maestae solacia morti, Phoebe, paras monstrum infandis Acheronte sub imo conceptum Eumenidum thalamis, cui virginis ora pectoraque; aeternum stridens a veitice surgit et ferrugineam frontem discriminat anguis. haec tum dira lues nocturno squalida passu inlabi thalamis, animasque a stirpe recentes abripere altricum gremiis morsuque cruento devesei et multum patrio pinguescere luctu, haud tulit armorum praestans animique  Coroebus seque ultro lectis iuvenum, qui robore primi famam posthabita faciles extendere vita, obtulit, illa novos ibat populata penates portarum in bivio—lateri duo corpora parvum dependent, et iam unca manus vitalibus haeret ferratique ungues tenero sub corde tepescunt—: obvius huic, latus omne virum stipante corona, fit  iuvenis, ferrumque ingens sub pectore duro condidit, atque imas animae mucrone corusco scrutatus latebras tandem sua monstra profundo reddit habere Iovi. iuvat ire et visere iuxta liventes in morte oculos uterique nefandam proluviem et crasso squalentia pectora tabo, qua nostrae cecidere animae, stupet Inacha pubes, magnaque post lacrimas etiamnum gaudia pallent. hi trabibus duris, solacia vana dolori, proterere exanimos artus asprosque molares deculcare genis: nequit iram explere potestas, illam et nocturno circum stridore volantes impastae fugistis aves, rabidamque canum vim oraque sicca ferunt trepidorum inhiasse luporum, saevior in miseros, fatis ultricis ademptae Delius insurgit, summaque biverticis umbra Parnassi residens arcu crudelis iniquo pestifera arma iacit, camposque et celsa Cyclopum tecta superiecto nebularum incendit amictu, labuntur dulces animae, Mors fila Sororum ense metit captamque tenens fert manibus urbem, quaerenti, quae causa, duci, quis ab aethere laevus ignis et in totum regnaret Sirius annum, idem auctor Paean rursus iubet ire cruento inferias monstro iuvenes, qui caede potiti, fortunate animi longumque in saecula digne promeriture diem! non tu pia degener arma occulis aut certae trepidas occurrere morti. comminus ora ferens Cirrhaei in limine templi constitit et sacras ita vocibus asperat iras: non missus, Thymbraee, tuos supplexve penates advenio: mea me pietas et conscia virtus has egere vias. ego sum, qui caede subegi, Phoebe, tuum mortale nefas, quem nubibus atris et squalente die, nigra quem tabe sinistri quaeris, inique, poli. quodsi monstra effera magnis cara adeo superis, iacturaque vilior orbi mors hominum et saevo tanta inclementia caelo est, quid meruere Argi? me, me, divum optime, solum obiecisse caput fatis praestabat, an illud lene  magis cordi, quod desolata domorum tecta vides, ignique datis cultoribus omnis lucet  ager? sed quid fando tua tela manusque demoror? exspectant matres, supremaque fiunt vota mihi. satis est: merui, ne parcere velles. proinde move pharetras arcusque intende sonoros insignemque animam leto demitte; sed illum, pallidus Inachiis qui desuper imminet Argis, dum morior, dispelle globum.
Sors aequa merentes respicit, ardentem tenuit reverentia caedis Letoiden, tristemque viro submissus honorem largitur vitae; nostro mala nubila caelo diffugiunt, at tu stupefacti a limine Phoebi exoratus abis. inde haec stata sacra quotannis sollemnes recolunt epulae, Phoebeaque placat templa novatus honos, has forte invisitis aras vos quae progenies? quamquam Calydonius Oeneus et Parthaoniae, si dudum certus ad aures clamor iit, tibi iura domus, tu pande, quis Argos advenias, quando hae variis sermonibus horae.
Deiecit maestos extemplo Ismenius heros in terram vultus, taciteque ad Tydea laesum obliquare oculos; tum longa silentia movit: non super hos divum tibi sum quaerendus honores, unde genus, quae terra mihi, quis defluat ordo sanguinis antiqui: piget inter sacra fateri, sed si praecipiant miserum cognoscere curae, Cadmus origo patrum, tellus Mavortia Thebe, est genetrix Iocasta mihi.
tum motus Adrastus hospitiis—agnovit enim:—quid nota recondis? scimus
ait, nec sic aversum fama Mycenis volvit iter. regnum et furias oculosque pudentes novit et Arctois si quis de solibus horret quique bibit Gangen aut nigrum occasibus intrat Oceanum, et si quos incerto litore Syrtes destituunt. ne perge queri casusque priorum adnumerare tibi: nostro quoque sanguine multum erravit pietas, nec culpa nepotibus obstat. tu modo dissimilis rebus mereare secundis excusare tuos. et iam temone supino languet Hyperboreae glacialis portitor Ursae. fundite vina focis, servatoremque parentum Letoiden votis iterumque iterumque canamus.  Phoebe parens, seu te Lyciae Patarea nivosis exercent dumeta iugis, seu rore pudico Castaliae flavos amor est tibi mergere crines, seu Troiam Thymbraeus habes, ubi fama volentem ingratis Phrygios umeris subiisse molares, seu iuvat Aegaeum feriens Latonius umbra Cynthus et adsiduam pelago non quaerere Delon: tela tibi longeque feros lentandus in hostes arcus, et aetherii dono cessere parentes aeternum florere genas, tu doctus iniquas Parcarum praenosse manus fatumque quod ultrast et summo placitura Iovi, quis letifer annus, bella quibus populis, quae mutent sceptra cometae, tu Phryga submittis citharae, tu matris honori terrigenam Tityon Stygiis extendis harenis; te viridis Python Thebanaque mater ovantem horruit in pharetris, ultrix tibi torva Megaera iciunum Phlegyan subter cava saxa iacentem aeterno premit accubitu dapibusque profanis instimulat, sed mixta famem fastidia vincunt: adsis, o memor hospitii, Iunoniaque arva dexter ames, seu te roseum Titana vocari gentis Achaemeniae ritu, seu praestat Osirin frugiferum, seu Persei sub rupibus antri indignata sequi torquentem cornua Mithram."
88,Manilius,astro_1,"Carmine divinas artes et conscia fati 
sidera, diversos hominum variantia casus, 
caelestis rationis opus, deducere mundo 
aggredior primusque novis Helicona movere 
cantibus et viridi nutantis vertice silvas, 
hospita sacra ferens nulli memorata priorum. 
hunc mihi tu, Caesar, patriae princepsque paterque, 
qui regis augustis parentem legibus orbem 
concessumque patri mundum deus ipse mereris, 
das animum viresque facis ad tanta canenda. 
iam propiusque favet mundus scrutantibus ipsum 
et cupit aetherios per carmina pandere census. 
hoe sub pace vacat tantum; iuvat ire per ipsum 
aera et immenso spatiantem vivere caelo 
signaque et adversos stellarum noscere cursus. 
quod solum novisse parum est. impensins ipsa 
scire iuvat magni penitus praecordia mundi, 
quaque regat generetque suis animalia signis, 
cernere et in numerum Phoebe modulante referre. 
bina mihi positis lucent altaria flammis, 
ad duo templa precor duplici circumdatus aestu 
 [] carminis et rerum; certa cum lege canentem 
mundus et immenso vatem circumstrepit orbe 
vixque soluta suis immittit verba figuris. 
quem primum interius licuit cognoscere terris 
munere caelestum. quls enim condentibus illis 
clepsisset furto mundum, quo cuncta reguntur? 
quis foret humano conatus pectore tantum, 
invitis ut dis cuperet deus ipse videri? 
tu princeps auctorque sacri, Cyllenie, tanti; 
per te iam caelum interius, iam sidera nota 
sublimis aperire vias imumque sub orbem, 
et per inane suis parentia finibus astra 
nominaque et cursus signorum, pondera, vires, 
major uti facies mundi foret et veneranda 
non species tantum, sed et ipsa potentia rerum, 
sentirentque deum gentes quam maximus esset. 
[qui sua disposuit per tempora, cognita ut essent 
omnibus et mundi facies caelumque supernum.] 
et natura dedit vires seque ipsa reclusit, 
regalis animos primum dignata movere 
proxima tangentis rerum fastigia caelo, 
qui domuere feras gentes oriente sub ipso, 
quas secat Euphrates, in quas et Nilus inundat, 
qua mundus redit et nigras super evolat urbes. 
tunc qui templa sacris coluerunt omne per aevum 
delectique sacerdotes in publica vota 
officio vinxere deum, quibus ipsa potentis 
numinis accendit castam praesentia mentem, 
inque deum deus ipse tulit patuitque ministris. 
hi tantum movere decus primique per artem 
sideribus videre vagis pendentia fata. 
 [] singula nam proprio signarunt tempora casu, 
longa per assiduas complexi saecula curas: 
nascendi quae cuique dies, quae vita fuisset, 
in quas fortunae leges quaeque hora valeret, 
quantaque quam parvi facerent discrimina motus. 
postquam omnls caeli species redeuntibus astris 
percepta in proprias sedes, et reddita certis 
fatorum ordinibus sua cuique potentia formae, 
per varios usus artem experientia fecit 
exemplo monstrante viam speculataque longe 
deprendit tacitis dominantia legibus astra 
et totum aeterna mundum ratione moveri 
fatorumque vices certis discernere signis. 
nam rudis ante illos nullo discrimine vita 
in speciem conversa operum ratione carebat 
et stupefacta novo pendebat lumine mundi, 
tum velut amissis maerens, tum laeta renatis 
sideribus, variosque dies incertaque noctis 
tempora nee similis umbras iam sole regresso, 
iam propiore suis poterant discernere causis. 
necdum etiam doctas sollertia fecerat artes, 
terraque sub rudibus cessabat vasta colonis; 
tumque in desertis habitabat montibus aurum, 
immotusque novos pontus subduxerat orbes; 
nec vitam pelago nec ventis credere vota 
audebant; se quisque satis novisse putabant. 
sed cum longa dies acuit mortalia corda 
et labor ingenium miseris dedit et sua quemque 
advigilare sibi inssit fortuna premendo, 
 [] seducta in varias certarunt pectora curas, 
et quodcumque sagax temptando repperit usus, 
in commune bonum commentum laeta dederunt. 
tune et lingua suas accepit barbara leges, 
et fera diversis exercita frugibus arva, 
et vagus in caecum penetravit navita pontum, 
fecit et ignotis itiner commercia terris. 
tum belli pacisque artes commenta vetustas; 
semper enim ex aliis alias proseminat usus. 
ne vulgata canam: linguas didicere volucrum, 
consultare fibras et rumpere vocibus angues, 
sollicitare umbras imumque Acheronta movere 
in noctemque dies, in lucem vertere noctes. 
omnia conando docilis sollertia vicit. 
nec prius imposuit rebus finemque manumque, 
quam caelum ascendit ratio cepitque profundam 
naturam rerum causis viditque quod usquam est; 
nubila cur tanto quaterentur pulsa fragore, 
hiberna aestiva nix grandine mollior esset, 
arderent terrae solidusque tremesceret orbis, 
cur imbres ruerent, ventos quae causa moveret, 
pervidit solvitque animis miracula rerum 
eripuitque Iovi fulmen viresque tonantis 
et sonitum ventis concessit, nubibus ignem. 
quae postquam in proprias deduxit singula causas, 
vicinam ex alto mundi cognoscere molem 
intendit totumque animo comprendere caelum, 
 [] attribuitque suas formas, sua nomina signis, 
quasque vices agerent certa sub sorte notavit, 
omniaque ad numen mundi faciemque moveri, 
sideribus vario mutantibus ordine fata. 
hoc mihi surgit opus non ullis ante sacratum 
carminibus. faveat magno fortuna labori, 
annosa et molli contingat vita senecta, 
ut possim rerum tantas emergere moles 
magnaque cum parvis simili percurrere cura. 
 
et quoniam caelo descendit carmen ab alto, 
et venit in terras fatorum conditus ordo, 
ipsa mihi primum naturae forma canenda est, 
ponendusque sua totus sub imagine mundus. 
quem sive ex nullis repetentem semina rebus 
natali quoque egere placet semperque fuisse 
et fore principio pariter fatoque carentem: 
seu permixta chaos rerum primordia quondam 
discrevit partu, mundumque enixa nitentem 
fugit in infernas caligo pulsa tenebras; 
sive individuis in idem reditura soluta 
principiis natura manet post saecula mille, 
et paene ex nihilo summa est nihilumque futurum, 
caecaque materies caelun, perfecit et orbem; 
sive ignis fabricavit opus flammaeque micantes, 
quae mundi fecere oculos habitantque per omne 
corpus et in caelo vibrantia fulmina fingunt; 
seu liquor hoc peperit, sine quo riget arida rerum 
materies ipsumque vorat, quo solvitur, ignem; 
aut nrque terra patrem novit nec flamma nee aer 
aut umor, faciuntque deum per quattuor artus 
et mundi struxere globum prohibentque requiri 
 [] ultra se quicquam, cum per se cuncta
creentur, 
frigida nec calidis desint, aut umida siccis, 
spiritus aut solidis, sitque haec discordia concors, 
quae nexus habilis et opus generabile fingit, 
atque omnis partus elementa capacia reddit; -- 
semper erit genus in pugna, dubiumque manebit 
quod latet et tantum supra est hominemque deumque; 
sed facies quaecumque tamen sub origine rerum, 
convenit et certo digestum est ordine corpus. 
 
ignis in aetherias volucer se sustulit oras 
summaque complexus stellantis culmina caeli 
flammarum vallo naturae moenia fecit. 
proximus in tenuis descendit spiritus auras 
aeraque extendit medium per inania mundi; 
ignem flatus alit vicinis subditus astris. 
tertia sors undas stravit fluctusque natantis 
aequora per fudit toto nascentia ponto, 
ut liquor exhalet tenuis atque evomat auras 
aeraque ex ipso ducentem semina pascat. 
ultima subsedit glomerato pondere tellus, 
convenitque vagis permixtus limus harenis 
paulatim ad summum tenui fugiente liquore; 
quoque magis puras umor secessit in auras, 
et siccata magis struxerunt aequora terram, 
adiacuitque cavis fluidum convallibus aequor, 
emersere fretis montes, orbisque per undas 
exsiliit vasto clausus tamen undique ponto. 
 [] imaque de cunctis mediam tenet undique sedem, 
idcircoque manet stabilis, quia totus ab illa 
tantundem refugit mundus fecitque cadendo 
undique ne caderet (medium totius et imum est), 
ictaque contractis consistunt corpora plagis 
et concurrendo prohibent in longius ire. 
quodni librato penderet pondere tellus, 
non ageret cursus mundi subeuntibus astris 
Phoebus ad occasum et numquam remearet ad ortus, 
lunave submersos regeret per inania cursus, 
nec matutinis fulgeret Lucifer horis, 
Hesperos emenso dederat qui lumen Olympo. 
nunc quia non imo tellus deiecta profundo, 
sed medio suspensa manet, sunt pervia cuncta, 
qua cadat et subeat caelum rursusque resurgat. 
nam neque fortuitos ortus surgentibus astris 
nec totiens possum nascentem credere mundum 
solisve assiduos partus et fata diurna, 
cum facies eadem signis per saecula constet, 
idem Phoebus eat caeli de partibus isdem, 
lunaque per totidem luces mutetur et orbes, 
et natura vias servet, quas fecerat ipsa, 
nec tirocinio peccet circumque feratur 
aeterna cum luce dies, qui tempora monstrat 
nunc his nunc illis eadem regionibus orbis, 
semper et ulterior vadentibus ortus ad ortum, 
occasumve obitus, caelum et cum sole perennet. 
 
 [] nec vero natura tibi admiranda videri 
pendentis terrae debet. cum pendeat ipse 
mundus et in nullo ponat vestigia fundo, 
quod patet ex ipso motu cursuque volantis, 
cum suspensus eat Phoebus currusque reflectat 
huc illue agiles et servet in aethere metas, 
cum luna et stellae volitent per inania mundi, 
terra quoque aerias leges imitata pependit. 
est igitur tellus mediam sortita cavernam 
aeris et tote pariter sublata profundo 
nec patulas distenta plagas, sed condita in orbem 
undiquo surgentem pariter pariterque cadentem. 
haec est naturae facies; sic mundus et ipse 
in convexa volans teretes facit esse figuras 
stellarum; solisque orbem lunaeque rotundum 
aspicimus, tumido quaerentis corpore lumen, 
quod globus obliquos totus non accipit ignes. 
haec aeterna manet divisque simillima forma, 
cui neque principium est usquam, nec finis in ipsa, 
sed similis tote ore manet perque omnia par est. 
sic tellus glomerata manet mundique figura. 
idcirco terris non omnibus omnia signa 
conspicimus. nusquam invenies fulgere Canopum, 
donec Niliacas per pontum veneris oras; 
sed quaerent Helicen, quibus ille supervenit ignis, 
quod laterum tractus habitant, medioque tumore 
eripiunt terrae caelum visusque coercent. 
te testem dat, luna, sui glomeraminis orbis, 
quae cum mersa nigris per noctem deficis umbris, 
 [] non omnis pariter confundis sidere dempto, 
sed prius eoae quaerunt tua lumina gentes, 
post, medio subiecta polo quaecumque coluntur, 
ultima ad hesperios infectis volveris alis 
seraque in extremis quatiuntur gentibus aera. 
quodsi plana foret tellus, semel orta per omnem 
deficeret pariter toti miserabilis orbi. 
sed quia per teretem deducta est terra tumorem, 
his modo, post illis apparet Delia terris 
exoriens simul atque cadens; quia fertur in orbem 
ventris et acclivis pariter declivia iungit 
atque alios superat gyros aliosque relinquit. 
ex quo colligitur terrarum forma rotunda. 
hanc circum variae gentes hominum atque ferarum 
aeriaeque colunt volucres. pars eius ad arctos 
eminet, austrinis pars est habitabilis oris 
sub pedibusque iacet nostris supraque videtur 
ipsa sibi fallente solo declivia longa 
et pariter surgente via pariterque cadente. 
hanc ubi ad occasus nostros sol aspicit ortus, 
illio orta dies sopitas excitat urbes 
et cum luce refert operum vadimonia terris; 
nos in nocte sumus somnosque in membra vocamus. 
pontus utrosque suis distinguit et alligat undis. 
 
hoc opus immensi constructum corpore mundi 
membraque naturae diversa condita forma 
aeris atque ignis terrae pelagique iacentis 
vis animae divina regit, sacroque meatu 
conspirat deus et tacita ratione gubernat 
mutuaque in cunctas dispensat foedera partes, 
altera ut alterius vires faciatque feratque, 
 [] summaque per varias maneat cognata figuras. 
 
nunc tibi signorum lucentis undique flammas 
ordinibus certis referam, primumque canentur 
quae media obliquo praecingunt ordine mundum 
solemque alternis vicibus per tempora portant 
atque alia adverso luctantia sidera mundo; 
omnia, quae possis caelo numerare sereno; 
e quibus et ratio fatorum ducitur omnis, 
ut sit idem mundi primum quod continet arcem. 
aurato princeps Aries in vellere fulgens 
respicit admirans aversum surgere Taurum 
summisso vultu Geminos et fronte vocantem. 
quos sequitur Cancer, Cancrum Leo, Virgo Leonem. 
aequato tum Libra die cum tempore noctis 
attrahit ardenti fulgentem Scorpion astro. 
in cuius caudam contento dirigit arcu 
mixtus equo volucrem missurus iamque sagittam. 
tum venit angusto Capricornus sidere flexus; 
post hunc inflexa defundit Aquarius urna 
Piscibus assuetas avide subeuntibus undas, 
quos Aries tangit claudentis ultima signa. 
 
at qua fulgentis caelum consurgit ad Arctos, 
omnia quae summo despectant sidera mundo, 
nec norunt obitus unoque in vertice tendunt. 
in diversa situ caelumque et sidera torquens 
aera per gelidum tenuis deducitur axis 
libratumque regit diverso cardine mundum, 
 [] sidereus circa medium quem volvitur orbis 
aetheriosque rotat cursus; immotus at ille 
in binas Arctos magni per inania mundi 
perque ipsum terrae directus constitit orbem. 
nec vero e solido stat robore corporis eius, 
nec grave pondus habet, quod onus ferat aetheris alti; 
sed cum aer omnis semper volvatur in orbem, 
quoque semel coepit, totus volet undique in ipsum, 
quodcumque in medio est, circa quod cuncta moventur, 
usque adeo tenue, ut verti non possit in ipsum 
nec iam inclinari nec se convertere in orbem, 
hoc dixere axem, quia motum non habet ullum, 
ipse videt circa volitantia cuncta moveri. 
summa tenent eius miseris notissima nautis 
signa per immensum cupidos ducentia pontum: 
maioremque Helice major decircinat arcum, 
septem illam stellae certantes lumine signant, 
qua duce per fiuctus Graiae dant vela carinae. 
angusto Cynosura brevis torquetur in orbe 
quam spatio, tam luce minor; sed iudice vincit 
maiorem Tyrio. Poenis haec certior auctor, 
non apparentem pelago quaerentbus orbem. 
nec paribus positae sunt frontibus; utraque caudam 
vergit in alterius rostro sequiturque sequentem. 
has inter fusus circumque amplexus utramque 
dividit et cingit stellis ardentibus Anguis, 
ne coeant abeantve suis a sedibus umquam. 
hune inter mediumque orbem, quo sidera septem 
 [] per bis sena volant contra nitentia signa 
mixta ex diversis consurgunt viribus astra 
hine vicina polo Phoebique hinc proxima flammis; 
quae quia dissimilis, qua pugnat, temperat aer, 
frugiferum sub se reddunt mortalibus orbem. 
proxima frigentis Arctos boreamque rigentem 
nixa venit species genibus sibi conscia causae. 
a tergo nitet Arctophylax, idemque Bootes, 
quod stimulis iunctis instat de more iuvencis; 
Arcturumque rapit medio sub pectore secum. 
at parte ex alia claro volat orbe Corona, 
luce micans varia; nam stella vincitur una 
circulus, in media radiat quae maxima fronte 
candidaque ardenti distinguit lumina flamma: 
Gnosia desertae fulgent monimenta puellae. 
at Lyra diductis per caelum cornibus inter 
sidera conspicitur, qua quondam ceperat Orpheus 
omne quod attigerat cantu manesque per ipsos 
fecit iter domuitque infernas carmine leges. 
hinc caelestis honos similisque potentia causae: 
tunc silvas et saxa trahens, nunc sidera ducit 
et rapit immensum mundi revolubilis orbem. 
Serpentem magnis Ophiuchus nomine signis 
dividit, ut tote cingentem corpore corpus 
explicet et nodes sinuataque terga per orbes: 
 [] respicit ille tamen molli cervice reflexus 
et redit effusis per laxa volumina palmis: 
semper erit paribus bellum, quia viribus aequant. 
proxima sors Cycni, quem caelo Iuppiter ipse 
imposuit, formae pretium, qua cepit amantem, 
cum deus in niveum descendit versus olorem 
tergaque fidenti subiecit plumea Ledae. 
nunc quoque diductas volitat stellatus in alas. 
hinc imitata nitent cursumque habitumque Sagittae 
sidera. tum magni Iovis ales fertur in altum, 
assueto volitans gestet ceu fulmina mundo, 
digna Iove et caelo, quod sacris instruit armis. 
tum quoque de ponto surgit Delphinus ad astra, 
oceani caelique decus, per utrumque sacratus. 
quem rapido conatus Equus comprendere cursu 
festinat pectus fulgenti sidere clarus. 
et finitur in Andromeda; [quam Perseus armis 
eripit et sociat sibi, cui] succedit iniquo 
divisum spatio, quod tertia lampada dispar 
conspicitur paribus, Deltoton nomine sidus, 
ex simili dictum; Cepheusque et Cassiepia 
in poenas signata suas iuxtaque relictam 
Andromedam vastos metuentem pristis hiatus, 
 [] expositam ponto deflet scopulisque revinctam, 
ni veterem Perseus caelo quoque servet amorem 
auxilioque iuvet fugiendaque Gorgonis ora 
sustineat spoliumque sibi pestemque videnti. 
tum vicina ferens nixo vestigia Tauro 
Heniochus studio mundumque et nomen adeptus, 
quem primum curru volitantem Iuppiter alto 
quadriiugis conspexit equis caeloque sacravit. 
hunc subeunt Haedi claudentes sidere pontum, 
nobilis et mundi nutrito rege Capella, 
cuius ab uberibus magnum ile ascendit Olympum. 
lacte fero crescens ad fulmina vimque tonandi; 
hanc ergo aeternis merito sacravit in astris 
Iuppiter et caeli caelum mercede rependit. 
Pleiadesque Hyadesque feri pars utraque Tauri 
in boream scandunt. haec sunt aquilonia signa. 
 
aspice nunc infra solis surgentia cursus, 
quae super exustas labuntur sidera terras 
quaeque inter gelidum Capricorni sidus et axe 
imo subnixum vertuntur lumina mundum, 
altera pars orbis sub quis iacet invia nobis 
ignotaeque hominum gentes nec transita regna, 
commune ex uno lumen ducentia sole 
diversasque umbras laevaque cadentia signa 
et dextros ortus caelo spectantia verso. 
nec minor est illis mundus nec lumine peior, 
nec numerosa minus nascuntur sidera in orbem. 
cetera non cedunt; uno vincuntur in astro, 
 [] Augusto, sidus nostro quod contigit orbi, 
Caesar nunc terris, post caelo maximus auctor. 
cernere vicinum Geminis licet Oriona, 
in magnam caeli tendentem bracchia partem 
nec minus extento surgentem ad sidera passu, 
singula fulgentis umeros cui lumina signant 
et tribus obliquis demissus ducitur ensis. 
at caput Orion excelso immersus Olympo 
per tria subducto signatur lumina vultu, 
non quod clara minus, sed quod magis alta recedunt. 
hoc duce per totum decurrunt sidera mundum. 
subsequitur rapido contenta Canicula cursu, 
qua nullum terris violentius advenit astrum 
nec gravius cedit; nunc horrida frigore surgit, 
nunc vacuum soli fulgentem deserit orbem: 
sic in utrumque movet mundum et contraria reddit. 
hanc qui surgentem, primo cum redditur ortu, 
montis ab excelso speculantur vertice Tauri, 
eventus frugum varios et tempora dicunt, 
quaeque valetudo veniat, concordia quanta; 
bella facit pacemque refert varieque revertens 
sic movet, ut vidit mundum, vultuque gubernat. 
magna fides hoc posse color cursusque micantis 
in radios: vix sole minor, nisi quod procul haerens 
frigida caeruleo contorquet lumina vultu. 
cetera vincuntur specie, nec clarius astrum 
tinguitur oceano caelumve revisit ab undis. 
tunc Procyon veloxque Lepus, tum nobills Argo 
 [] in caelum subducta mari, quod prima cucurrit, 
emeritum magnis mundum tenet acta periclis, 
servando dea facta deos. cui proximus Anguis 
squamea dispositis imitatur lumina flammis. 
et Phoebo sacer Ales et una gratus Iaccho 
Crater et duplici Centaurus imagine fulget, 
pars hominis, tergo pectus commissus equino. 
ipsius hinc mundo templum est, victrixque solutis 
Ara nitet sacris, vastos cum terra gigantes 
in caelum furibunda tulit. tum di quoque magnos 
quaesivere deos; dubitavit Iuppiter ipse, 
quod poterat non posse timens, cum surgere terram 
cerneret, ut verti naturam crederet omnem, 
montibus atque aliis aggestos crescere montes, 
et tam vicinos fugientia sidera colles, 
* arma importantis et rupta matre creatos, 
* discordes vultum permixtaque corpora partus. 
necdum pestiferum sibi quemquam (aut) numina norat 
si qua forent maiora suis. tunc Iuppiter Arae 
sidera constituit, quae nunc quoque maxima fulgent. 
quam propter Cetus convolvens squamea terga 
orbibus insurgit tortis et fluctuat alvo, 
intentans morsum, similis iam iamque tenenti, 
qualis ad expositae fatum Cepheidos undis 
expulit adveniens ultra sua litora pontum. 
 [] tum notins Piscis venti de nomine dictus 
exsurgit de parte noti; cui iuncta feruntur 
flexa per ingentis stellarum flumina gyros. 
alterius capiti coniungit Aquarius undas 
amnis, et in medium coeunt et sidera miscent. 
 
his, inter solisque vias Arctosque latentes 
axem quae mundi stridentem pondere torquent, 
orbe peregrino caelum depingitur astris, 
quae notia antiqui dixerunt sidera vates. 
ultima quae mundo semper volvuntur in imo, 
quis innixa manent caeli fulgentia templa, 
nusquam in conspectum redeuntia, cardine verso 
sublimis speciem mundi similisque figuras 
astrorum referunt. et versas frontibus Arctos 
uno distingui medias claudique Dracone 
credimus exemplo. quamvis fugientia visus 
hunc orbem caeli vertentis sidera cursu 
cardine tam simili fultum, quam vertice, pingunt. 
 
haec igitur magno divisas aethere sedes 
signa tenent mundi totum deducta per orbem. 
tu modo corporeis similis ne quaere figuras, 
omnia ut aequali fulgentia membra colore 
deficiat nihil aut vacuum qua lumine cesset. 
non poterit mundus sufferre incendia tants, 
omnia si plenis ardebunt sidera membris. 
quicquid subduxit flammis, natura pepercit 
succubitura oneri, formas disiungere tantum 
contenta et stellis ostendere sidera certis. 
linea designat species, atque ignibus ignes 
 [] respondent, media extremis atque ultima
summis 
creduntur; satis est, si se non omnia celant. 
praecipue medio cum luna implebitur orbe, 
certa nitent mundo tum lumina, conditur omne 
stellarum vulgus, fugiunt sine nomine signa. 
pura licet vacuo tum cernere sidera caelo, 
nec fallunt numero, parvis nec mixta feruntur. 
et quo clara magis possis cognoscere signa, 
non varios obitus norunt variosque recursus, 
certa sed in proprias oriuntur sidera luces, 
natalesque suos occasumque ordine servant. 
nec quicquam in tanta magis est mirabile mole, 
quam ratio et certis quod legibus omnia parent. 
nusquam turba nocet, nihil ullis partibus errat, 
laxius aut brevius mutatove ordine fertur. 
quid tam confusum specie, quid tam vice certum est? 
 
ac mihi tam praesens ratio non ulla videtur, 
qua pateat mundum divino numine verti 
atque ipsum esse deum nec forte coisse magistra, 
ut voluit eredi, qui primus moenia mundi 
seminibus struxit minimis inque illa resolvit, 
e quis et maria et terras et sidera caeli 
aetheraque immensis fabricantem finibus orbes 
solventemque alios constare et cuncta reverti 
in sua principia et rerum mutare figuras. 
quis credat tantas operum sine numine moles, 
ex minimis caecoque creatum foedere mundum? 
si fors ista dedit nobis, fors ipsa gubernet; 
at cur dispositis vicibus consurgere signa 
 [] et velut imperio praescriptos reddere cursus 
cernimus ac nullis properantibus ulla relinqui? 
cur eadem aestivas exornant sidera noctes 
semper et hibernas eadem, certamque figuram 
cuisque dies reddit mundo certamque relinquit? 
iam tum, cum Graiae verterunt Pergama gentes, 
Arctos et Orion adversis frontibus ibant, 
haec contenta suos in vertice flectere gyros, 
ille ex diverso vertentem surgere contra 
obvius et toto semper decurrere mundo. 
temporaque obscurae noctis deprendere signis 
iam poterant, caelumque suas distinxerat horas. 
quot post excidium Troiae sunt eruta regna! 
quot capti populi! quotiens fortuna per orbem 
servitium imperiumque tulit varieque revertit! 
Troianos cineres in quantum oblita refovit 
imperium! fatis Asiae iam Graecia pressa est. 
saecula dinumerare piget, quotiensque recurrens 
lustrarit mundum vario sol igneus orbe. 
omnia mortali mutantur lege creata, 
nec se cognoscunt terrae vertentibus annis 
exutas variam faciem per saecula gentes. 
at manet incolumis mundus suaque omnia servat, 
quae nec longa dies auget minuitque senectus, 
nec motus puncto curvat cursusque fatigat: 
idem semper erit, quoniam semper fuit idem. 
non alium videre patres aliumve nepotes 
aspicient: deus est, qui non mutatur in aevo. 
 [] numquam transversas solem decurrere ad Arctos 
nec mutare vias et in ortum vertere cursus 
auroramque novis nascentem ostendere terris, 
nec lunam certos excedere luminis orbes 
sed servare modum, quo crescat quove recedat, 
nec cadere in terram pendentia sidera caelo 
sed dimensa suis consumere tempora signis: 
non casus opus est, magni sed numinis ordo. 
 
haec igitur texunt aequali sidera tractu 
ignibus in varias caelum laqueantia formas. 
altius his nihil est; haec sunt fastigia mundi; 
publica naturae domus his contenta tenetur 
finibus amplectens pontum terrasque iacentis. 
omnia concordi tractu veniuntque caduntque, 
qua semel incubuit caelum versumque resurgit. 
 
ipse autem quantum convexo mundus Olympo 
obtineat spatium, quantis bis sena ferantur 
finibus astra, docet ratio, cui nulla resistunt 
claustra nec immensae moles, ceduntque recessus, 
omnia succumbunt, ipsum est penetrabile caelum. 
nam quantum a terris atque aequore signa recedunt, 
tantum bina patent. quacumque inciditur orbis 
per medium, pars efficitur tum tertia gyri, 
exiguo dirimens solidam discrimine summam. 
summum igitur caelum bis bina refugit ab imo 
astra, <e> bis senis ut sit pars tertia signis. 
sed quia per medium est tellus suspensa profundum, 
binis a summo signis discedit et imo. 
hinc igitur quodcumque supra te suspicis ipse, 
qua per inane meant oculi quaque ire recusant. 
 [] binis aequandum est signis, sex tanta
rotundae 
efficiunt orbem zonae, qua signa feruntur 
bis sex aequali spatio texentia caelum. 
nec mirere vagos partus eadem esse per astra 
et mixtum ingenti generis discrimine fatum, 
singula cum tantum teneant tantoquo ferantur 
tempore; sex tota surgentia sidera luce
 

 
 *
 *
 *
 *
 *
 *
 *
 

 
 
restat ut aetherios fines tibi reddere coner 
filaque dispositis vicibus comitantia caelum 
per quae dirigitur signorum flammeus ordo. 
[circulus a summo nascentem vertice mundum 
permeat Arctophylaca petens per terga draconis] 
circulus ad boream fulgentem sustinet Arcton 
sexque fugit solidas a caeli vertice partes. 
alter ad extremi decurrens sidera Cancri, 
in quo consummat Phoebus lucemque moramque 
tardaque per longos circumfert lumina flexus, 
aestivum medio nomen sibi sumit ab aestu 
temporis et titulo potitur metamque volantis 
solis et extremos designat fervidus actus 
et quinque in partes aquilonis distat ab orbe. 
tertius in media mundi regione locatus 
ingenti spira totum praecingit Olympum 
parte ab utraque videns axem, quo limite Phoebus 
componit paribus numeris noctemque diemque 
veris et autumni currens per tempora mixta, 
cum medium aequali distinguit limite caelum 
 [] quattuor et gradibus sua fila reducit ab
aestu. 
proximus hunc ultra brumalis nomine limes 
ultima designat fugientis limina solis 
invidaque obliqua radiorum munera flamma 
dat per iter minimum nobis; sed finibus illis, 
quos super incubuit, longa stant tempora luce, 
vixque dies transit candentem extenta per aestum, 
bisque iacet binis summotus partibus orbis. 
unus ab his superest extremo proximus axi 
circulus, austrinas qui stringit et obsidet Arctos. 
hic quoque brumalem per partes quinque relinquit, 
et quantum a nostro sublimis cardine gyrus, 
distat ab adverso tantundem proximus illi. 
[sic tibi per binas vertex a vertice partes 
divisus duplici summa circumdat Olympum 
et per quinque notat signantis tempore fines.] 
his eadem est via quae mundo pariterque rotantur 
inclines sociosque ortus occasibus aequant, 
quandoquidem secti, qua totus volvitur orbis, 
fila trahunt alti cursum comitantia caeli 
intervalla pari servantes limite semper 
divisosque semel fines sortemque dicatam. 
sunt duo, quos recipit ductos a vertice vertex, 
inter se adversi, qui cunctos ante relatos 
seque secant gemino coeuntes cardine mundi 
transversoque polo rectum ducuntur in axem, 
tempora signantes anni caelumque per astra 
quattuor in partes divisum mensibus aequis. 
alter ab excelso decurrens limes Olympo 
 [] serpentis caudam siccas et dividit Arctos, 
et iuga Chelarum medio volitantia gyro 
extremamque secans Hydram mediumque sub austris 
Centaurum adverso concurrit rursus in axe 
et redit in caelum squamosaque tergora Ceti 
Lanigerique notat fines clarumque Trigonum 
Andromedaeque sinus imos, vestigia matris 
principiumque suum repetito cardine claudit. 
alter in hunc medium summumque incumbit in axem 
perque pedes primos cervicem transit et Ursae, 
quam septem stellae primam iam sole remoto 
producunt nigrae praebentem lumina nocti, 
et Geminis Cancrum dirimit stringitque flagrantem 
ore Canem clavumque Ratis, quae vicerat aequor. 
inde axem occultum per gyri signa prioris 
transversa atque illo rursus de limite tangit 
te, Capricorne, tuisque Aquilam designat ab astris, 
perque Lyram inversam currens spirasque Draconis: 
posteriora pedum Cynosurae praeterit astra 
transversamque secat vicino cardine caudam. 
hic iretum coit ipse sibi memor, unde profectus. 
 
atque hos aeterna fixerunt tempora sede 
immotis per signa modis statione perenni. 
hos volucris fecere duos; namque alter ab ipsa 
consurgens Helice medium praecidit Olympum 
discernitque diem sextamque examinat horam 
et paribus spatiis occasus cernit et ortus. 
 [] hic mutat per signa vices; seu si quis eoos 
seu petit hesperios, supra se circinat orbem 
verticibus super astantem mediumque secantem 
caelum et diviso signantem culmine mundum 
(quando aliis aliud medium est; volat hora per orbem), 
cumque loco terrae caelumque et tempora mutat. 
atque ubi se primis extollit Phoebus ab undis, 
illis sexta manet, quos tum premit aureus orbis. 
rursus ad hesperios sexta est, ubi cedit in umbras; 
nos primam ac summam sextam numeramus utramque 
et gelidum extremo lumen sentimus ab igni. 
alterius fines si vis cognoscere gyri, 
circumfer faciles oculos vultumque per orbem. 
quicquid erit caelique imum terraeque supremum, 
qua coit ipse sibi nullo discrimine mundus 
redditque aut recipit fulgentia sidera ponto, 
praecingit tenui transversum limite mundum. 
haec quoque per totum volitabit linea caelum, 
non tantum ad medium vergens mediumque repente 
orbem, nunc septem ad stellas nec mota sub astra, 
sed quacumque vagae tulerint vestigia plantae 
has modo terrarum nunc has gradientis in oras, 
semper erit novus et terris mutabitur arcus; 
quippe aliud caelum ostendens aliudque relinquens 
dimidium teget et referet varioque notabit 
fine et cum visu pariter sua fila movente. 
 [] hic terrestris erit, quia terram amplectitur
orbis, 
[et mundum pleno praecingit limite gyrus] 
atque a fine trahens titulum memoratur horizon. 
 
his adice obliquos adversaque fila trahentis 
inter se gyros, quorum fulgentia signa 
alter habet, per quae Phoebus moderatur habenas, 
subsequiturque suo solem vaga Delia curru, 
et quinque adverso luctantia sidera mundo 
exercent varias naturae lege choreas. 
hunc tenet a summo Cancer, Capricornus ab imo, 
bis recipit, lucem qui circulus aequat et umbras, 
Lanigeri et Librae signo sua fila secantem. 
sic per tres gyros inflexus ducitur orbis 
rectaque devexo fallit vestigia clivo; 
nec visus aciemque fugit tantumque notari 
mente potest, sicut cernuntur mente priores, 
sed nitet ingenti stellatus balteus orbe 
insignemque facit caelato lumine mundum 
et ter vicenas partes patet atque trecentas 
in longum; bis sex latescit fascia partes, 
quae cohibet vario labentia sidera cursu. 
alter in adversum positus succedit ad Arctos 
et paulum a boreae gyro sua fila reducit 
transitque inversae per sidera Cassiepiae. 
inde per obliquum descendens tangit Olorem 
aestivosque secat fines Aquilamque supinam 
temporaque aequantem gyrum zonamque ferentem 
Solis equos inter caudam, qua Scorpius ardet, 
extremamque Sagittari laevam atque Saglttam. 
inde suos sinuat flexus crura pedesque 
Centauri alterius rursusque ascendere caelum 
 [] incipit Argivumque Ratem per aplustria summa 
et medium mundi gyrum Geminosque per ima 
signa secat, subit Heniochum, teque, unde profectus, 
Cassiepia, petens super ipsum Persea transit 
orbemque ex illa coeptum concludit in ipsa 
trisque secat medios gyros et signa ferentem 
partibus e binis, quotiens praeciditur ipse. 
nec quaerendus erit: visus incurrit in ipsos 
sponte sua seque ipse docet cogitque notari. 
namque in caeruleo candens nitet orbita mundo 
ceu missura diem subito caelumque recludens. 
ac veluti virides discernit semita campos, 
quam terit assiduo renovans iter orbita tractu; 
[inter divisas aequalibus est via partis] 
ut freta canescunt sulcum ducente carina 
accipiuntque viam fluctus spumantibus undis, 
quam tortus verso movit de gurgite vertex, 
candidus in nigro lucet sic limes Olympo 
caeruleum findens ingenti lumine mundum. 
utque suos arcus per nubila circinat Iris, 
sic superincumbit signato culmine limes 
candidus et resupina facit mortalibus ora, 
dum nova per caecam mirantur lumina noctem 
inquiruntque sacras humano pectore causas, 
num se diductis conetur solvere moles 
segminibus, raraque labent compagine rimae 
admittantque novum laxato tegmine lumen; -- 
 [] quid sibi non timeant, magni cum vulnera
caeli 
conspiciant, feriatque oculos iniuria mundi? -- 
an coeat mundus, duplicisque extrema cavernae 
conveniant caelique oras et sidera iungant, 
perque ipsos fiat nexus manifesta cicatrix 
fusuram faciens mundi, stipatus et orbis 
aeriam in nebulam clara compagine versus 
in cuneos alti cogat fundamina caeli. 
an melius manet illa fides, per saecula prisca 
illac solis equos diversis cursibus isse 
atque aliam trivisse viam, longumque per aevum 
exustas sedes incoctaque sidera flammis 
caeruleam verso speciem mutasse colore, 
infusumque loco cinerem mundumque sepultum? 
fama etiam antiquis ad nos descendit ab annis 
Phaethontem patrio curru per signa volantem, 
dum nova miratur propius spectacula mundi 
et puer in caelo ludit curruque superbus 
luxuriat mundo, cupit et maiora parente, 
monstratas liquisse vias orbemque rigenti 
imposuisse polo; nec signa insueta tulisse 
errantis meta flammas cursumque solutum, 
* deflexum solito cursu curvisque quadrigis. 
quid querimur flammas totum saevisse per orbem, 
terrarumque rogum cunctas arsisse per urbes, 
cum vaga dispersi fluitarunt lumina currus, 
et caelum exustum est? luit ipse incendia mundus, 
 [] et nova vicinis flagrarunt sidera flammis 
nunc quoque praeteriti faciem referentia casus. 
nec mihi celanda est famae vulgata vetustas 
mollior: e niveo lactis fluxisse liquorem 
pectore reginae divum caelumque colore 
infecisse suo. quapropter lacteus orbis 
dicitur, et nomen causa descendit ab ipsa. 
an maior densa stellarum turba corona 
convexit flammas et crasso lumine candet, 
et fulgore nitet collato clarior orbis? 
an fortes animae dignataque nomina caelo 
corporibus resoluta suis terraeque remissa 
huc migrant ex orbe suumque habitantia caelum 
aetherios vivunt annos mundoque fruuntur? 
atque hic Aeacidas, hic et veneramur Atridas 
Tydidemque ferum terraeque marisque triumphis 
naturae victorem Ithacum Pyliumque senecta 
insignem triplici Danaumque ad Pergava reges, 
[castra ducum et caeli victamque sub Hectore Troiam] 
Auroraeque nigrum partum stirpemque Tonantis 
rectorem Lyciae; nec te, Mavortia virgo, 
praeteream regesque alios, quos Thraecia misit 
atque Asiae gentes et Magno maxima Pella; 
quique animi vires et strictae pondera mentis 
prudentes habuere viri, quibus omnis in ipsis 
census erat, iustusque Solon fortisque Lycurgus, 
aetheriusque Platon et qui fabricaverat illum 
 [] damnatusque suas melius damnavit Athenas, 
Persidis et victor, strarat quae classibus aequor. 
Romanique viri, quorum iam maxima turba est: 
Tarquinioque minus reges, et Horatia proles, 
tota acies partus, nec non et Scaevola trunco 
nobilior, maiorque viris et cloelia virgo, 
et Romana ferens, quae texit, moenia Cocles, 
et commilitio volucris Corvinus adeptus 
et spolia et nomen, qui gestat in alite Phoebum, 
et Iove qui meruit caelum Romamque Camillus 
servando posuit, Brutusque a rege receptae 
conditor, et Pyrrhi per bella Papirius ultor, 
Fabricius Curiusque pares, et tertia palma 
Marcellus, Cossusque prior de rege necato, 
certantesque Deci votis similesque triumphis, 
invictusque mora Fabius, victorque necantis 
Livius Hasdrubalis socio per bella Nerone, 
Scipiadaeque duces, fatum Carthaginis unum, 
Pompeiusque orbis domitor per trisque triumphos 
ante deum princeps, et censu Tullius oris 
emeritus caelum, et <tu,> Claudi magna propago, 
Aemiliaeque domus proceres, clarique MeteIli, 
et Cato fortunae victor, matrisque sub armis 
miles Agrippa suae. Venerisque ab origine proles 
Iulia descendit caelo caelumque replevit, 
 [] quod regit Augustus socio per signa Tonante, 
cernit et in coetu divum magnumque Quirinum 
altius aetherii quam candet circulus orbis. 
illa deum sedes, haec illis proxima, divum 
qui virtute sua similes vestigia tangunt. 
 
ac prius incipiam stellis quam reddere vires 
signorumque canam fatalia carmine iura, 
implenda est mundi facies, corpusque per omne 
quid, quod ubique nitet, vigeat quandoque, notandum est. 
sunt alia adverso pugnantia sidera mundo, 
quae terram caelumque inter volitantia pendent. 
[Saturni, Iovis et Martis Solisque, sub illis 
Mercurius Venerem inter agit Lunamque locatus.] 
sunt etiam raris orti natalibus ignes, 
protinus et rapti. subitas candescere flammas 
aera per liquidum tractosque perire cometas 
rata per ingentis viderunt saecula motus. 
sive, quod ingenitum terra spirante vaporem 
umidior sicca superatur spiritus aura, 
nubila cum Iongo cessant dispulsa sereno, 
et solis radiis arescit torridus aer, 
apta alimenta sibi demissus corripit ignis 
materiamque sui deprendit flamma capacem. -- 
et quia non solidum est corpus, sed rara vagantur 
principia aurarum volucrique simillima fumo, 
 [] in breve vivit opus coeptaque incendia fine 
subsistunt pariterque cadunt fulgentque cometae. 
quod nisi vicinos agerent occasibus ortus 
et tam parva forent accensis tempora flammis, 
alter nocte dies esset caelumque rediret 
inversum et somno totum deprenderet orbem. 
tum quia non una specie dispergitur omnis 
aridior terrae vapor et comprenditur igni, 
diversas quoque per facies accensa feruntur 
lumina, quae subitis exsistunt nata tenebris. 
nam modo, ceu longi fluitent de vertice crines, 
flamma comas imitata volat, tenuisque capillos 
diffusos radiis ardentibus explicat ignis. 
nunc prior haec facies dispersis crinibus exit, 
 [] et glomus ardentis sequitur sub imagine
barbae 
 [] hirta figurantis tremulo sub lumine menta. 
 [] interdum aequali laterum compagine ductus 
quadratamve trabem fingit teretemve columnam. 
quin etiam tumidis exaequat dolia flammis 
procere distenta uteros, parvosque catillos 
 [] mentitur curvos ignis glomeratus in orbes. 
 [] lampadas et fissas ramosos fundit in ignes. 
praecipites stellae passimque volare videntur, 
cum vaga per nitidum scintillant lumina mundum 
 [] et tenuem longis iaculantur crinibus ignem; 
excurruntque procul volucris imitata sagittas, 
arida cum gracili tenuatur semita filo. 
sunt autem cunctis permixti partibus ignes, 
qui gravidas habitant fabricantis fulmina nubes 
et penetrant terras Aetnamque minantur Olympo 
et calidas reddunt ipsis in fontibus undas 
ac silice in dura viridique in cortice sedem 
inveniunt, cum silva sibi collisa crematur: 
ignibus usque adeo natura est omnis abundans. 
ne mirere faces subitas erumpere caelo 
aeraque accensum flammis lucere coruscis 
arida complexum spirantis semina terrae, 
quae volucer pascens ignis sequiturque fugitque, 
fulgura cum videas tremulum vibrantia lumen, 
imbribus e mediis et caelum fulmine ruptum, -- 
sive igitur ratio praebentis semina terrae 
in volucres ignes potuit generate cometas, 
sive illas natura faces ut cuncta creavit 
sidera per tenues caelo lucentia flammas, 
(sed trahit ad semet rapido Titanius aestu 
involvitque suo flammantis igne cometas, 
ac modo dimittit, sicut Cyllenius orbis 
et Venus, accenso cum ducit vespere noctem, 
saepe nitent falluntque oculos rursusque revisunt) 
seu deus instantis fati miseratus in orbem 
signa per affectus caelique incendia mittit; 
numquam futtilibus excanduit ignibus aether: 
squalidaque elusi deplorant arva coloni, 
et sterilis inter sulcos defessus arator 
ad iuga maerentis cogit frustrata iuvencos. 
 [] aut gravibus morbis et lenta corpora tabe 
corripit exustis letalis flamma medullis 
labentisque rapit populos, totasque per urbes 
publica succensis peraguntur fata sepulcris. 
qualis Erechtheos pestis populata colonos 
extulit antiquas per funera pacis Athenas, 
alter in alterius labens cum fata ruebant. 
nec locus artis erat medicae nec vota valebant; 
cesserat officium morbis, et funera deerant 
mortibus et lacrimae; lassus defecerat ignis, 
et coacervatis ardebant corpora membris, 
ac tanto quondam populo vix contigit heres. 
talia significant lucentes saepe cometae: 
funera cum facibus veniunt terrisque minantur 
ardentis sine fine rogos, cum mundus et ipsa 
aegrotet natura, hominum sortita sepulcrum. 
quin et bella canunt ignes subitosque tumultus 
et clandestinis surgentia fraudibus arma, 
externas modo per gentes, -- ut foedere rupto 
cum fera ductorem rapuit Germania Varum 
infecitque trium legionum sanguine campos, 
arserunt toto passim minitantia mundo 
lumina, et ipsa tulit bellum natura per ignes 
opposuitque suas vires finemque minata est. 
nec mirere graves rerumque hominumque ruinas: 
saepe domi culpa est; nescimus credere caelo; -- 
civilis etiam motus cognataque bella 
significant. nec plura alias incendia mundus 
sustinuit, quam cum ducibus iurata cruentis 
arma Philippeos implerunt agmine campos. 
 [] vixque etiam sicca miles Romanus harena 
ossa verum lacerosque prius superastitit artus, 
imperiumque suis conflixit viribus ipsum, 
perque patris pater Augustus vestigia vicit. 
necdum finis erat: restabant Actia bella 
dotali oommissa acie, repetitaque rerum 
alea, et in ponto quaesitus rector Olympi, 
femineum sortita iugum cum Roma pependit, 
atque ipsa Isiaco certarunt fulmina sistro. 
restabant profugo servilia milite bella, 
cum patrios armis imitatus filius hostis 
aequora Pompeius cepit defensa parenti. 
sed satis hoc fatis fuerit. iam bella quiescant, 
atque adamanteis discordia vincta catenis 
aeternos habeat frenos in carcere clausa. 
sit pater invictus patriae, sit Roma sub illo, 
cumque deum caelo dederit, non quaerat in orbe."
89,Statius,silv_3,"Statius Pollio suo salutem  Tibi certe, Polli dulcissime et hac cui tam fideliter inhaeres quiete dignissime. non habeo diu probandam libellorum istorum temeritatem, cum scias multos ex illis in sinu tuo subito natos et hanc audaciam stili nostri frequenter expaveris, quotiens in illius facundiae tuae penetrali seductus altius litteras intro et in omnes a te studiorum sinus ducor. Securus itaque tertius hic silvarum nostrarum liber ad te mittitur. Habuerat quidem te secundus testem sed hic habet auctorem. Nam primum limen eius Hercules Surrentinus aperit, quem in litore tuo consecratum, statim ut videram, his versibus adoravi. Sequitur libellus, quo splendidissimum et mihi iucundissimum iuvenem, Maecium Celerem, a sacratissimo imperatore missum ad legionem Syriacam, quia sequi non poteram, sic prosecutus sum. Merebatur et Claudi Etrusci mei pietas aliquod ex studiis nostris solacium, cum lugeret veris—quod iam  rarissimum  est—lacrimis senem patrem. Earinus praeterea, Germanici nostri libertus—scis  quamdiu desiderium eius moratus sim. cum petisset ut capillos suos. quos eum geminata pyxide et speculo ad Pergamenum Asclepium mittebat, versibus dedicarem. Summa est egloga. qua mecum secedere Neapolim Claudiam meam exhortor. Hic. si verum dicimus, sermo et quidem securus, ut cum uxore et qui persuadere malit quam placere. Huic praecipue libello favebis. cum scias hanc destinationem quietis meae tibi maxime intendere meque non tam in patriam quam ad te secedere. Vale.

Intermissa tibi renovat, Tirynthie, sacra  Pollius et causas designat desidis anni,  quod coleris maiore tholo, nec litora pauper  nuda tenes tectumque vagis habitabile nautis,  sed nitidos postes Graisque effulta metallis culmina, ceu taedis iterum lustratus honesti  ignis ab Oetaea conscendens aethera flamma,  vix oculis animoque fides, tune ille reclusi liminis et parvae custos inglorius arae? unde haec aula recens fulgorque inopinus agresti Alcidae? sunt fata deum, sunt fata locorum! o velox pietas! steriles hic nuper harenas, adsparsum pelago montis latus hirtaque dumis saxa nec ulla pati faciles vestigia terras cernere erat. quaenam subito fortuna rigentes ditavit scopulos? Tyrione haec moenia plectro an Getica venere lyra? stupet ipse labores annus, et angusti bisseno limite menses longaevum mirantur opus. deus attulit arces erexitque suas atque obluctantia saxa summovit nitens et magno pectore montem reppulit: immitem credas iussisse novercam. Ergo age. seu patrios liber iam legibus Argos incolis et mersum tumulis Eurysthea calcas, sive tui solium Iovis et virtute parata astra tenes, haustumque tibi succincta beati nectaris excluso melior Phryge porrigit Hebe: huc ades et genium templis nascentibus infer, non te Lenia nocens nec pauperis arva Molorchi nec formidatus Nemees ager antraque poscunt Thracia nee Pharii polluta altaria regis, sed felix simplexque domus fraudumque malarum inscia et hospitibus superis dignissima sedes, pone truces arcus agmenque immite pharetrae et regum multo perfusum sanguine robur, instratumque umeris dimitte ingentibus  hostem: hic tibi Sidonio celsum pulvinar acantho texitur et signis crescit torus asper eburnis. pacatus mitisque veni nec turbidus ira nec famulare timens, sed quem te Maenalis Auge confectum thiasis et multo fratre madentem detinuit qualemque vagae post crimina noctis Thespius obstupuit, totiens socer, hic tibi festa gymnas, et insontes iuvenum sine caestibus  irae annua veloci peragunt certamina lustro. hic templis inscriptus avo gaudente sacerdos parvus adhuc similisque tui. cum prima novercae monstra manu premeres atque exanimata doleres. Sed quaenam subiti, veneranda, exordia templi, dic age, Calliope; socius tibi grande sonabit Alcides tensoque modos mutabitur arcu. Tempus erat. caeli cum torrentissimus axis incumbit terris ictusque Hyperione multo acer anhelantes incendit Sirius agros, iamque dies aderat, profugis cum regibus aptum fumat Aricinum Triviae nemus et face multa conscius Hippolyti splendet lacus; ipsa coronat emeritos Diana canes et spicula terget et tutas sinit ire feras, omnisque pudicis  Itala terra focis Hecateidas excedit idus. ast ego, Dardaniae quamvis sub collibus Albae rus proprium magnique ducis mihi munere currens unda domi curas mulcere aestusque levare sufficerent, notas Sirenum nomine rupes facundique larem Polli non hospes habebam, assidue moresque viri pacemque novosque Pieridum flores intactaque carmina discens. forte diem Triviae dum litore ducimus udo angustasque fores adsuetaque tecta gravati frondibus et patula defendimus arbore soles, delituit caelum et subitis lux candida cessit nubibus ac tenuis graviore favonius austro immaduit; qualem Libyae Saturnia nimbum attulit, Iliaco dum dives Elissa marito donatur testesque ululant per devia nymphae. diffugimus. festasque dapes redimitaque vina abripiunt famuli: nec quo convivia migrent, quamvis innumerae gaudentia rura superne insedere domus et multo culmine dives mons nitet: instantes sed proxima quaerere nimbi suadebant laesique fides reditura sereni. stabat dicta sacri tenuis casa nomine templi et magnum Alciden humili lare parva premebat, fluctivagos nautas scrutatoresque profundi vix operire capax, huc omnis turba coimus, huc epulae ditesque tori coetusque ministrum stipantur nitidaeque cohors gratissima Pollae. non cepere fores, angustaque deficit aedes.  erubuit risitque deus dilectaque Polli corda subit blandisque virum complectitur ulnis. tune,"" inquit. "" largitor opum, qui mente profusa tecta Dicarchei pariter iuvenemque replesti Parthenopen? nostro qui tot fastigia monti, tot virides lucos, tot saxa imitantia vultus aeraque, tot scripto viventes lumine ceras fixisti? quid enim ista domus, quid terra, priusquam te gauderet, erat? longo tu tramite nudos texisti scopulos, fueratque ubi semita tantum, nunc tibi distinctis stat porticus alta columnis, ne sorderet iter. curvi tu litoris ora clausisti calidas gemina testudine nymphas. vix opera enumerem; mihi pauper et indigus uni Pollius: et tales hilaris tamen intro penates et litus, quod pandis, amo. sed proxima sedem despicit ei tacite ridet mea limina Iuno. da templum dignasque tuis conatibus aras. quas puppes velis nolint transire secundis, quo pater aetherius mensisque accita deorum turba et ab excelso veniat soror hospita templo. nec te, quod solidus contra riget umbo maligni montis et immenso non umquam exesus ab aevo, terreat: ipse adero et conamina tanta iuvabo asperaque invitae perfringam viscera terrae. incipe et Herculeis fidens hortatibus aude.  non Amphioniae steterint velocius arces Pergameusve labor.
dixit mentemque reliquit. Nec mora. eum scripta formatur imagine tela. innumerae coiere manus: his caedere silvas et levare trabes, illis immergere curae fundamenta solo. coquitur pars umida terrae protectura hiemes atque exclusura pruinas, indomitusque silex curva fornace liquescit. praecipuus sed enim labor est exscindere dextra oppositas rupes et saxa negantia ferro, hic pater ipse loci positis Tirynthius armis insudat validaque solum deforme bipenni, cum grave nocturna caelum subtexitur umbra, ipse fodit, ditesque Caprae  viridesque resultant Taurubulae, et terris ingens redit aequoris echo, non tam grande sonat motis incudibus Aetne, cum Brontes Steropesque ferit, nec maior ab antris Lemniacis fragor est. ubi flammeus aegida cadat Mulciber et castis exornat Pallada donis, decrescunt scopuli, et rosea sub luce reversi artifices mirantur opus. vix annus anhelat alter, et ingenti dives Tirynthius arce despectat fluctus et iunctae tecta novercae provocat et dignis invitat Pallada templis, iam placidae dant signa tubae, iam fortibus ardens fumat harena sacris, hos nec Pisaeus honores Iuppiter aut Cirrhae pater aspernetur opacae, nil his triste locis; cedat lacrimabilis Isthmos,  cedat atrox Nemec: litat hic felicior infans. ipsae pumiceis  virides Nereides antris exsiliunt ultro: scopulis umentibus haerent nec pudet occulte nudas spectare palaestras. spectat et Ieario nemorosus palmite Gaurus silvaque, quae fixam pelago Nesida coronat, et placidus Limon omenque  Euploea carinis et Lucrina Venus, Phrygioque e vertice Graias addisces, Misene, tubas, ridetque benigna Parthenope gentile sacrum nudosque virorum certatus et parva suae simulacra coronae. Quin age et ipse libens proprii certaminis actus invicta dignare manu; seu nubila disco findere seu volucres zephyros praecedere telo seu tibi dulce manu Libycas nodare palaestras, indulge sacris, et, si tibi poma supersunt Hesperidum, gremio venerabilis ingere Pollae; nam capit et tantum non degenerabit  honorem. quod si dulce decus viridesque resumeret annos, —da veniam, Alcide—fors huic et pensa tulisses. Haec ego nascentes laetus bacchatus ad aras libamenta tuli. nunc ipse  in limine—cerno solventem voces et talia dicta ferentem: macte animis opibusque meos imitate labores, qui rigidas rupes infecundaeque pudenda naturae deserta domas et vertis in usum lustra habitata feris foedeque latentia profers numina, quae tibi nunc meritorum praemia solvam? quas referam grates? Parcarum fila tenebo extendamque colus—duram seio vincere Mortem—, avertam luctus et tristia damna vetabo teque nihil laesum viridi renovabo senecta concedamque diu iuvenes spectare nepotes, donec et hic sponsae maturus et illa marito, rursus et ex illis soboles nova grexque protervus nunc umeris inreptet avi. nunc agmine blando certatim placidae concurrat ad oscula Pollae. nam templis numquam statuetur terminus aevi. dum me flammigeri portabit machina caeli, nec mihi plus Nemee priscumque habitabitur Argos nee Tiburna domus solisque cubilia Gades.
sic ait; et tangens surgentem altaribus ignem populeaque movens albentia tempora silva et Styga et aetherii iuravit fulmina patris. 

Di, quibus audaces amor est servare carinas  saevaque ventosi mulcere pericula ponti, sternite molle fretum placidumque advertite votis concilium, et lenis non obstrepat unda precanti: grande tuo rarumque damus, Neptune, profundo depositum, iuvenis dubio committitur alto Maecius atque animae partem super aequora nostrae maiorem transferre parat, proferte benigna sidera et antemnae gemino considite cornu, Oebalii fratres; vobis pontusque polusque luceat: Iliacae longe nimbosa sororis astra fugate, precor, totoque excludite caelo, vos quoque caeruleum ponti. Nereides, agmen, quis honor et regni cessit fortuna secundi —dicere quae  magni fas sit mihi sidera ponti—, surgite de vitreis spumosae Doridos antris Baianosque sinus et feta tepentibus undis litora tranquillo certatim ambite natatu. quaerentes ubi celsa ratis, quam scandere gaudet nobilis Ausoniae Celer armipotentis alumnus. nee quaerenda diu: modo nam trans aequora terris prima Dicarcheis Pharium gravis intulit annum, prima salutavit Capreas et margine dextro sparsit Tyrrhenae Mareotica vina Minervae, huius utrumque latus molli praecingite gyro, partitaeque vices vos stuppea tendite mali vincula, vos summis adnectite sipara velis, vos zephyris aperite sinus; pars transtra reponat,  pars demittat aquis curvae moderamina puppis; sint quibus exploret  plumbo gravis alta molybdus, quaeque secuturam religent post terga phaselon uncaque summersae penitus retinacula vellant; temperet haec aestus pelagusque inclinet ad ortus: officio careat glaucarum nulla sororum, hinc multo Proteus geminoque hinc corpore Triton praenatet, et subitis qui perdidit inguina monstris Glaucus adhuc patriis quotiens adlabitur oris litoream blanda feriens Anthedona cauda, tu tamen ante omnes, diva cum matre Palaemon, annue, si vestras amor est mihi pandere Thebas, nec cano degeneri Phoebeum Amphiona plectro. et pater, Aeolio frangit qui carcere ventos, cui varii flatus omnisque per aequora mundi spiritus atque hiemes nimbosaque nubila parent, artius obiecto Borean Eurumque Notumque monte premat: soli Zephyro sit copia caeli, solus agat puppes summasque supernatet undas assiduus pelago; donec tua turbine nullo laeta  Paraetoniis adsignet carbasa ripis.
Audimur. vocat ipse ratem nautasque morantes increpat, ecce meum timido iam frigore pectus labitur et nequeo, quamvis monet ominis horror, claudere suspensos oculorum in margine fletus, iamque ratem terris divisit fune soluto  navita et angustum deiecit in aequora pontem. saevus et e puppi longo clamore magister dissipat amplexus atque oscula fida revellit, nec longum cara licet in cervice morari, attamen in terras e plebe novissimus omni ibo nec egrediar nisi iam cedente carina. Quis rude et abscissum miseris animantibus aequor fecit iter solidaeque pios telluris alumnos expulit in fluctus pelagoque immisit hianti audax ingenii? nec enim temeraria virtus illa magis, summae gelidum quae Pelion Ossae iunxit anhelantemque iugis bis pressit Olympum. usque adeone parum lentas transire paludes stagnaque et angustos summittere pontibus amnes? imus in abruptum gentilesque undique terras fugimus exigua clausi trabe et aere nudo. inde furor ventis indignataeque procellae et caeli fremitus et fulmina plura Tonanti. ante rates pigro torpebant aequora somno, nec spumare Thetis nee spargere nubila fluctus audebant, visis tumuerunt puppibus undae, inque hominem surrexit hiems, tune nubila Plias Oleniumque pecus, solito tune peior Orion, iusta queror; fugit ecce vagas ratis acta per undas paulatim minor et longe servantia vincit lumina tot gracili ligno complexa timores. quaeque super reliquos te, nostri pignus amoris, portatura, Celer, quo nunc ego pectore somnos quove  queam perferre dies? quis cuncta paventi  nuntius, an facili te praetermiserit unda Lucani rabida ora maris, num torta Charybdis fluctuet aut Siculi populatrix virgo profundi, quos tibi currenti praeceps gerat Hadria mores, quae pax Carpathio, quali te subvehat aura Doris Agenorei furtis blandita iuvenci? sed merui questus, quid enim te castra petente non vel ad ignotos ibam comes impiger Indos Cimmeriumque chaos? starent prope bellica regis signa mei, seu tela manu seu frena teneres, armatis seu iura dares; operumque tuorum etsi non socius, certe mirator adessem. si quondam magno Phoenix reverendus Achilli litus ad Iliacum Thymbraeaque Pergama venit imbellis tumidoque nihil iuratus Atridae, cur nobis ignavus amor: sed pectore fido numquam abero longisque sequar tua carbasa votis. Isi, Phoroneis olim stabulata sub antris, nunc regina Phari numenque orientis anheli, excipe multisono puppem Mareotida sistro, ac iuvenem egregium, Latius cui ductor Eoa signa Palaestinasque dedit frenare cohortes, ipsa manu placida per limina festa sacrosque duc portus urbesque tuas. te praeside noscat, unde paludosi fecunda licentia Nili, cur vada desidant et ripa coerceat undas  Cecropio stagnata luto, cur invida Memphis, curve Therapnaei lasciviat ora Canopi, cur servet Pharias Lethaeus ianitor aras, vilia cur magnos aequent animalia divos; quae sibi praesternat vivax altaria Phoenix, quos dignetur agros aut quo se gurgite Nili mergat adoratus trepidis pastoribus Apis. duc et ad Emathios manes, ubi belliger urbis conditor Hyblaeo perfusus nectare durat, anguiferamque domum, blando qua mersa veneno   Actias Ausonias fugit Cleopatra catenas. usque et in Assyrias sedes mandataque castra prosequere et Marti iuvenem, dea, trade Latino, nec novus hospes erit: puer his sudavit in arvis notus adhuc tantum maioris lumine  clavi, iam tamen et turmas facili praevertere gyro fortis et Eoas iaculo damnare sagittas. Ergo erit illa dies, qua te maiora daturus  Caesar ab emerito iubeat discedere bello, at nos hoc iterum stantes in litore vastos cernemus fluctus aliasque rogabimus auras. o tum quantus ego aut quanta votiva movebo plectra lyra! cum me magna cervice ligatum attolles umeris atque in mea pectora primum incumbes c puppe novus servataque reddes colloquia inque vicem medios narrabimus annos, tu rapidum Euphraten et regia Bactra sacrasque antiquae Babylonis opes et Zeugma, Latinae pacis iter, quam  dulce nemus florentis Idymes, quo pretiosa Tyros rubeat, quo  purpura suco Sidoniis iterata cadis,  ubi germine primum candida felices sudent opobalsama virgae: ast ego, devictis dederim quae busta Pelasgis quaeve laboratas claudat mihi pagina Thebas. 

Summa deum, Pietas, cuius gratissima caelo rara profanatas inspectant numina terras,  huc vittata comam niveoque insignis amictu, qualis adhuc praesens nullaque expulsa nocentum fraude rudes populos atque aurea regna colebas, mitibus exsequiis ades et lugentis Etrusci cerne pios fletus laudataque lumina terge. nam quis inexpleto rumpentem pectora questu complexumque rogos incumbentemque favillis aspiciens non aut primaevae funera plangi coniugis aut nati modo pubescentia credat ora rapi flammis? pater est, qui fletur. adeste dique hominesque sacris, procul hinc, procul ite nocentes, si cui corde nefas tacitum fessique senectus longa patris, si quis pulsatae conscius umquam  matris et inferna rigidum timet Aeacon urna: insontes castosque voco. tenet ecce seniles leniter implicitos vultus sanctamque parentis canitiem spargit lacrimis animaeque supremum frigus amat; celeres genitoris filius annos —mira fides!—nigrasque putat properasse sorores, exsultent placidi Lethaea ad flumina manes, Elysiae gaudete domus; date serta per aras festaque pallentes hilarent altaria lucos, felix, haec, nimium felix plorataque nato umbra venit, longe Furiarum sibila, longe tergeminus custos, penitus via longa patescat manibus egregiis, eat horrendumque silentis accedat domini solium gratesque supremas perferat et totidem iuveni roget anxius annos.  Macte pio gemitu! dabimus solacia dignis luctibus Aoniasque tuo sacrabimus ultro inferias, Etrusce, seni! tu largus Eoa germina, tu messes Cilicumque Arabumque superbas merge rogis; ferat ignis opes heredis et alto aggere missuri nitido pia nubila caelo stipentur cineres: nos non arsura feremus munera, venturosque tuus durabit in annos me monstrante dolor, neque enim mihi flere parentem ignotum, similis gemui proiectus ad ignem. ille mihi tua damna dies compescere cantu suadet: et ipse tuli quos nunc tibi confero questus. Non tibi clara quidem, senior placidissime, gentis linea nee proavis demissum stemma, sed ingens supplevit fortuna genus culpamque parentum occuluit. nec enim dominos de plebe tulisti, sed quibus occasus pariter famulantur et ortus, nec pudor iste tibi: quid enim terrisque poloque parendi sine lege manet? vice cuncta reguntur   alternisque premunt, propriis sub regibus omnis terra; premit felix regum diademata Roma; hanc ducibus frenare datum; mox crescit in illos imperium superis, sed habent et numina legem: servit et astrorum velox chorus et vaga servit luna nec iniussae totiens redit orbita lueis, et—modo si fas est aequare iacentia summis—  pertulit et saevi Tirynthius horrida regis pacta, nec erubuit famulantis fistula Phoebi. Sed neque barbaricis Latio transmissus ab oris: Smyrna tibi gentile solum portusque verendo fonte Meles Hermique vadum, quo Lydius intrat Bacchus et aurato reficit sua cornua limo. laeta dehinc series variisque ex ordine curis auctus honos; semperque gradi prope numina, semper Caesareum coluisse latus sacrisque deorum arcanis haerere datum. Tibereia primum aula tibi vixdum ora nova imitante iuventa panditur—hic annis multa super indole victis libertas oblata venit—nec proximus heres, immitis quamquam et Furiis agitatus, abegit. huic  et in Arctoas tenuis comes usque pruinas terribilem adfatu passus visuque tyrannum immanemque suis, ut qui metuenda ferarum corda domant mersasque iubent iam sanguine tacto reddere ab ore manus et nulla vivere praeda. praecipuos sed enim merito surrexit  in actus nondum stelligerum senior dimissus in axem Claudius et longo  transmittit habere nepoti.  quis superos metuens pariter tot templa, tot aras promeruisse datur? summi Iovis aliger Areas nuntius; imbrifera potitur Thaumantide Iuno; stat celer obsequio iussa ad Neptunia Triton: tu totiens mutata ducum iuga rite tulisti integer, inque omni felix tua cumba profundo. Iamque piam lux alta domum praecelsaque toto intravit Fortuna gradu; iam creditur uni sanctarum digestus opum partaeque per omnis divitiae populos magnique impendia mundi, quicquid ab auriferis eiectat Hiberia fossis, Dalmatico quod monte nitet, quod messibus Afris verritur, aestiferi quicquid terit area Nili, quodque legit mersus pelagi scrutator Eoi, et Lacedaemonii pecuaria culta Galaesi perspicuaeque nives Massylaque robora et Indi dentis honos: uni parent commissa ministro, quae Boreas quaeque Eurus atrox, quae nubilus Auster invehit: hibernos citius numeraveris imbres silvarumque comas, vigil idem animique sagacis  et citus  evolvit quantum Romana sub omni pila die quantumque tribus, quid templa, quid alti undarum cursus, quid propugnacula poseant  aequoris aut longe series porrecta viarum; quod domini celsis niteat laquearibus aurum, quae divum in vultus igni formanda liquescat massa, quid Ausoniae scriptum crepet igne Monetae, hinc tibi rara quies animoque exclusa voluptas, exiguaeque dapes et numquam laesa profundo cura mero; sed iura tamen genialia cordi et mentem vincire toris ac iungere festa conubia et fidos domino genuisse clientes. Quis sublime genus formamque insignis Etruscae nesciat? haud quamquam proprio mihi cognita visu, sed decus eximium famae par reddit imago, vultibus et similis  natorum gratia monstrat, nec vulgare genus; fasces summamque curulem frater et Ausonios enses mandataque fidus signa tulit, cum prima truces amentia Dacos impulit et magno gens est damnata triumpho, sic quicquid patrio cessatum a sanguine, mater reddidit, obscurumque latus clarescere vidit conubio gavisa domus, nec pignora longe; quippe bis ad partus venit Lucina manuque ipsa levi gravidos tetigit fecunda labores, felix a! si longa dies, si cernere vultus natorum viridesque genas tibi iusta dedissent stamina! sed media cecidere abrupta iuventa gaudia, florentesque manu scidit Atropos annos; qualia pallentes declinant lilia culmos  pubentesque rosae primos moriuntur ad austros, aut ubi venia novis exspirat purpura pratis. illa sagittiferi circum volitastis, Amores, funera maternoque rogos unxistis amomo; nec modus aut pennis laceris aut crinibus ignem spargere, collectaeque pyram struxere pharetrae. quas tunc inferias aut quae lamenta dedisses maternis, Etrusce, rogis, qui funera patris haud matura putas atque hos pius ingeniis annos! Illum et qui nutu superas nunc temperat arces, progeniem claram terris partitus et astris, laetus Idumaei donavit honore triumphi dignatusque loco victricis et ordine pompae non vetuit, tenuesque nihil minuere parentes, atque idem in cuneos populo deduxit equestres mutavitque genus laevaeque ignobile ferrum exuit et celso natorum aequavit honorem. dextra bis octonis fluxerunt saecula lustris, atque aevi sine nube tenor, quam dives in usus natorum totoque volens excedere censu, testis adhuc largi nitor inde adsuetus Etrusci, cui tua non humilis dedit indulgentia mores. hunc siquidem amplexu semper revocante tenebas blandus et imperio numquam pater; huius honori pronior ipse etiam gaudebat cedere frater. Quas tibi devoti iuvenes pro patre renato, summe ducum, grates, aut quae pia vota rependunt!  tu—seu tarda situ rebusque exhausta senectus erravit seu blanda diu Fortuna regressum maluit—attonitum et venturi fulminis ictus horrentem tonitru tantum lenique procella contentus monuisse senem; cumque horrida supra aequora curarum socius procul Itala rura linqueret, hic molles Campani litoris oras et Diomedeas concedere iussus in arces atque hospes, non exsul, erat. nec longa moratus Romuleum reseras iterum, Germanice, limen maerentemque foves inclinatosque penates erigis. haud mirum, ductor placidissime, quando haec est quae victis parcentia foedera Cattis quaeque suum Dacis donat clementia montem, quae modo Marcomanos post horrida bella vagosque Sauromatas Latio non est dignata triumpho. Iamque in fine dies et inexorabile pensum deficit, hic maesti pietas me poscit Etrusci, qualia nec Siculae moderantur carmina rupes nec fati iam certus olor saevique marita Tereos. heu quantis lassantem brachia vidi planctibus et prono fusum super oscula vultu! vix famuli comitesque tenent, vix arduus ignis summovet. haud aliter gemuit per Sunia  Theseus litora, qui falsis deceperat Aegea velis. tunc immane gemens foedatusque ora tepentes  adfatur cineres: cur nos, fidissime, linquis Fortuna redeunte, pater? modo numina magni praesidis atque breves superum placavimus iras, nec frueris tantique orbatus muneris usu ad manes, ingrate, fugis, nec flectere Parcas  ut placare malae datur aspera numina Lethes? felix, cui magna patrem cervice vehenti sacra Mycenaeae patuit reverentia flammae! quique tener saevis genitorem Scipio Poenis abstulit et Lydi pietas temeraria Lausi. ergo et Thessalici coniunx pensare mariti funus et immitem potuit Styga vincere supplex Thracius? hoc quanto melius pro patre liceret! non totus rapiere tamen, nec funera mittam longius; hic manes, hic intra tecta tenebo: tu custos dominusque laris, tibi cuncta tuorum parebunt; ego rite minor semperque secundus assiduas libabo dapes et pocula sacris manibus effigiesque colam; te lucida saxa, te similem doctae referet mihi linea cerae, nunc ebur et fulvum vultus mutabitur aurum, inde viam morum longaeque examina vitae adfatusque pios monituraque somnia poscam.
Talia dicentem genitor dulcedine laeta audit et immites lente descendit ad umbras verbaque dilectae fert narraturus Etruscae. Salve supremum, senior mitissime patrum,  supremumque vale, qui numquam sospite nato triste chaos maestique situs patiere sepulcri. semper odoratis spirabunt floribus arae, semper et Assyrios felix bibet urna liquores et lacrimas, qui maior honos, hic sacra litabit manibus eque tua tumulum tellure levabit, nostra quoque exemplo meritus tibi carmina sancit hoc etiam gaudens cinerem donasse sepulcro. 
Capilli Flavi Earini 
Ite, comae, facilemque precor transcurrite pontum, ite coronato recubantes molliter auro; ite, dabit cursus mitis Cytherea secundos placabitque notos, fors et de puppe timenda transferet inque sua ducet super aequora concha. accipe laudatos, iuvenis Phoebeie, crines, quos tibi Caesarem donat puer, accipe laetus intonsoque ostende patri, sine dulce nitentes comparet atque diu fratris putet esse Lyaei. forsan et ipse comae numquam labentis honorem praemetet atque alio clusum tibi ponet in auro. Pergame, pinifera multum felicior Ida!  illa licet sacrae placeat sibi nube  rapinae —nempe dedit superis illum, quem turbida semper Iuno videt refugitque manum nectarque recusat—, at tu grata deis pulchroque insignis alumno misisti Latio, placida quem fronte ministrum Iuppiter Ausonius pariter Romanaque Iuno aspiciunt et uterque probant, nec tanta potenti terrarum domino divum sine mente voluptas. Dicitur Idalios Erycis de vertice lucos dum petit et molles agitat Venus aurea cygnos, Pergameas intrasse domos, ubi maximus aegris auxiliator adest et festinantia sistens fata salutifero mitis deus incubat angui. hic puerum egregiae praeclarum sidere formae ipsius ante dei ludentem conspicit aras. ac primum subita paulum decepta figura natorum de plebe putat; sed non erat illi arcus et ex umeris nullae fulgentibus umbrae. miratur puerile decus vultumque comasque aspiciens tune Ausonias
ait ibis ad arces, neglectus Veneri? tu sordida tecta iugumque servitii vulgare feres? procul absit: ego isti, quem meruit, formae dominum dabo. vade age mecum, vade, puer: ducam volucri per sidera curru donum immane duci; nec te plebeia manebunt iura: Palatino famulus deberis amori, nil ego, nil, fateor, toto tam dulce sub orbe aut vidi aut genui, cedet tibi Latmius  ultro.  Sangariusque puer quemque irrita fontis imago et sterilis consumpsit amor. te caerula Nais mallet et adprensa traxisset fortius urna. tu, puer, ante omnis; solus formosior ille, cui daberis.
sic orsa leves secum ipsa per auras tollit olorinaque iubet considere biga. nec mora. iam Latii montes veterisque penates Evandri, quos mole nova pater inclitus orbis excolit et summis aequat Germanicus astris. tunc propior iam cura deae, quae forma capillis optima, quae vestis roseos accendere vultus apta, quod in digitis, collo quod dignius aurum. norat caelestis oculos ducis ipsaque taedas iunxerat et plena dederat conubia dextra: sic ornat crines, Tyrios sic fundit amictus, dat radios ignemque suum. cessere priores deliciae famulumque greges; hic pocula magno prima duci murrasque graves crystallaque portat candidiore manu: crescit nova gratia Baccho. Care puer superis, qui praelibare verendum nectar et ingentem totiens contingere dextram electus, quam nosse Getae, quam tangere Persae Armeniique Indique petunt! o sidere dextro edite, multa tibi divum indulgentia favit! olim etiam, ne prima genas lanugo nitentes carperet et pulchrae fuscaret gratia formae, ipse deus patriae celsam trans aequora liquit Pergamon. haud ulli puerum mollire potestas  credita, sed tacita iuvenis Phoebeius arte leniter haud ullo concussum vulnere corpus  de sexu transire iubet, tamen anxia curis mordetur puerique timet Cytherea dolores, nondum pulchra ducis clementia coeperat ortu intactos servare mares; nunc frangere sexum atque hominem mutare nefas, gavisaque solos quos genuit natura videt, nec lege sinistra ferre timent famulae natorum pondera matres. Tu quoque nunc iuvenis, genitus si tardius esses, umbratusque genas et adultos fortior artus, non unum gaudens Phoebea ad limina munus misisses; patrias nunc solus crinis ad oras naviget. hunc multo Paphie saturabat amomo, hunc nova tergemina pectebat Gratia dextra; huic et purpurei cedet coma saucia Nisi, et quam Sperchio tumidus servabat Achilles. ipsi, cum primum niveam praecerpere frontem decretum est umerosque manu nudare nitentes, adcurrunt teneri Paphia cum matre volucres expediuntque comas et Serica pectore ponunt pallia, tunc iunctis crinem incidere sagittis atque auro gemmisque locant, rapit ipsa cadentem mater et arcanos iterat Cytherea liquores.  tunc puer e turba, manibus qui forte supinis nobile gemmato speculum portaverat auro, hoc quoque demus,"" ait; "" patriis nec gratius ullum munus erit templis ipsoque potentius auro.  tu modo fige aciem et vultus hic usque relinque.
sic ait et speculum reclusit imagine rapta. At puer egregius tendens ad sidera palmas, his mihi pro donis, hominum mitissime custos, si merui, longa dominum renovare iuventa atque orbi servare velis! hoc sidera mecum, hoc undae terraeque rogant, eat, oro, per annos Iliacos Pyliosque simul, propriosque penates gaudeat et secum Tarpeia senescere templa.
sic ait et motas miratur Pergamos aras. 

Quid mihi maesta dic, sociis quid noctibus, uxor, anxia pervigil! ducis suspiria cura? non metuo ne laesa fides aut pectore in isto alter amor; nullis in te datur ire sagittis —audiat infesto licet hoc Rhamnusia vultu—,non datur, et si egomet patrio de litore raptus quattuor emeritis per bella, per aequora lustris errarem, tu mille procos intacta fugares, non intersectas commenta retexere telas, sed sine fraude palam, thalamosque armata negasses. dic tamen, unde alta  mihi fronte et nubila vultus? anne quod Euboicos fessus remeare penates auguror et patria senium componere terra?  cur hoc triste tibi? certe lascivia corde   nulla nec aut rapidi mulcent te proelia Circi aut intrat sensus clamosi turba theatri; sed probitas et opaca quies et sordida numquam gaudia. Quas autem comitem te rapto per undas? quamquam et si gelidas irem mansurus ad Arctos vel super Hesperiae vada caligantia Thyles aut septemgemini caput haud penetrabile Nili, hortarere vias. etenim tua—nempe benigna quam mihi sorte Venus iunctam florentibus annis servat et in senium—, tua, quae me vulnere primo intactum thalamis et adhuc iuvenile vagantem fixisti, tua frena libens docilisque recepi, et semel insertas non mutaturus habenas usque premo, tu me nitidis Albana ferentem dona comis sancteque indutum Caesaris auro visceribus complexa tuis sertisque dedisti oscula anhela meis; tu, cum Capitolia nostrae infitiata lyrae, saevum ingratumque dolebas  mecum victa Iovem; tu procurrentia primis carmina nostra sonis totasque in murmure noctes aure rapis vigili; longi tu sola laboris conscia, cumque tuis crevit mea Thebais annis, qualem te nuper Stygias prope raptus ad umbras, cum iam Lethaeos audirem comminus amnes, aspexi, tenuique oculos iam morte cadentes, scilicet exhausti Lachesis mihi tempora fati  te tantum miserata dedit, superique potentes invidiam timuere tuam. post ista propinquum nunc iter optandosque sinus comes ire moraris? heu ubi nota fides totque explorata per usus, qua veteres Latias Graias heroidas aequas? isset ad Iliacas—quid enim deferret amantes?— Penelope gavisa domos, si passus Ulixes: questa est Aegiale, questa est Meliboea relinqui, et quam—quam saevi!— fecerunt maenada planctus. nec minor his tu nosse Iidem vitamque maritis dedere, sic certe cineres umbramque priorem quaeris adhuc, sic exsequias amplexa canori coniugis ingentes iterasti pectore planctus, iam mea. nec pietas alia est tibi curaque natae, sic et mater amas, sic numquam corde recedit nata tuo, fixamque animi penetralibus imis nocte dieque tenes, non sic Trachinia  nidos Alcyone, vernos non sic Philomela penates circuit amplectens animamque in pignora transfert. te  nunc illa tenet, viduo quod sola cubili otia iam pulchrae terit infecunda iuventae. sed venient, plenis venient conubia taedis. sic certe formaeque bonis animique meretur; sive chelyn complexa petit seu voce paterna  discendum Musis sonat et mea carmina flectit, candida seu molli diducit brachia motu: ingenium probitas artemque modestia vincit, nonne leves pueros, non te, Cytherea, pudebit hoc cessare decus? nec tantum Roma iugales conciliare toros festasque accendere taedas fertilis: et nostra generi tellure dabuntur, non adeo Vesuvinus apex et flammea diri montis hiems trepidas exhausit civibus urbes: stant populisque vigent, hinc auspice condita Phoebo tecta Dicarchei portusque et litora mundi hospita: at hinc magnae tractus imitantia Romae quae Capys advectis implevit moenia Teucris, nostra quoque et propriis tenuis nec rara colonis Parthenope, cui mite solum trans aequora vectae ipse Dionaea  monstravit Apollo columba. Has ego te sedes—nam nec mihi barbara Thrace nec Libye natale solum—transferre laboro, quas et mollis hiems et frigida temperat aestas, quas imbelle fretum torpentibus adluit undis, pax secura locis et desidis otia vitae et numquam turbata quies somnique peracti. nulla foro rabies aut strictae in iurgia leges: morum iura viris solum et sine fascibus aequum, quid nunc magnificas species cultusque locorum templaque et innumeris spatia interstincta columnis, et geminam molem nudi tectique theatri  et Capitolinis quinquennia proxima lustris, quid laudem litus  libertatemque Menandri, quam Romanus honos et Graia licentia miscent? nec desunt variae circa oblectamina vitae: sive vaporiferas blandissima litora, Baias, enthea fatidicae seu visere tecta Sibyllae dulce sit Iliacoque iugum memorabile remo, seu tibi Bacchei vineta madentia Gauri Teleboumque domos, trepidis ubi dulcia nautis lumina noctivagae tollit Pharus aemula lunae, caraque non molli iuga Surrentina Lyaeo, quae meus ante alios habitator Pollius auget, Aenarumque  lacus medicos Stabiasque renatas: mille tibi nostrae referam telluris amores? sed satis, hoc, coniunx, satis est dixisse: creavit me tibi. me socium longos adstrinxit in annos, nonne haec amborum genetrix altrixque videri digna? sed ingratus qui plura adnecto tuisque moribus indubito: venies, carissima coniunx. praeveniesque etiam; sine me tibi ductor aquarum Thybris et armiferi sordebunt tecta Quirini."
